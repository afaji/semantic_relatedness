Buhari ya amince da kirkiro sabbin jami’o’i masu zaman kasu 37, ciki harda biyu mallakin farfesa Adamu Gwarzo na jami’ar MAAUN
Ministan ilimi Adamu Adamu ya bayyana cewa shugaban kasa Muhammadu Buhari ya amince da kafa sabbin jami’oi’masu zaman kansu 37, ciki harda karin biya mallakin Farfesa Adamu Gwarzo.
Farfesa Adamu Gwarzo ne ke da mallakin rukunin jam’oin Maryam Abacha dake Kano da Maradi jamhuriyar Nijar.
A cikin jam’oi 37 da gwamnati tarayya ta amince da su ranar Talata, akwai FBI-U dake Kaduna da Kuma Canadian University wacce ta ke a babban birnin tarayya, Abuja.
Dukkan su karin jam’o’i ne cikin rukuni jami’o’i dake karkashin Farfesa Adamu Gwarzo.
Minista Adamu ya ce gwamnati ta yi wannan kari ne dubi da dubban dalibai dake gama karatun Sakandare sannan babu isassun guraben ci gaba da karatun jami’a a kasa Najeriya.
” Hakan ya sa dole gwamnati ta ba da daman jam’oi masu zaman kansu su rika samun dama domin yara su samu daman shiga manyan makarantu.
Sai dai kuma minista Adamu bai bayyana sunayen jami’oin ba a lokacin da yake hira da manema labarai.
Shugaban jami’ar MAAUN , farfesa Gwaro ya shaida wa PREMIUM TIMES HAUSA cewa yana cike da farin ciki dalilin amincewa da jami’oin sa biyu da gwamnati ta yi da kuma basu lasisin soma aiki.
” Wannan ci gaba ne matuka kuma abin farin ciki ne a gare ni.
Babu wani abu da zan yi ko kuma da za mu iya yi domin taimakon dumbin alummar mu musamman talakawa in ba samar wa yara da guraben samun ilimi ba.
” A haka nake kuma buri na shine in ga ana samu cigaba a fannin ilimi a kasar nan da nahiyar Afrika.
Zuwa yanzu akwai jami’oi masu zaman kasu akalla 76 a Najeriya.
Kan gungun ‘yan Majalisar jam’iyyun adawa ya rabu, wasu sun koma ɓangaren Kakakin Majalisar da Tinubu ke goyon baya
Wani ɓangare daga cikin gungun Zaɓaɓɓun ‘Yan Majalisar Tarayya ya ɓalle, ya nuna goyon bayan sa ga Tajuddeen Abbas da Ben Kalu, waɗanda APC da Tinubu ke so su zama Kakaki da Mataikakin Kakakin Majalisar Tarayya.
Hakan ya nuna cewa an samu babuwar kawuna kenan a zaɓaɓɓun ‘yan majalisar, kamar yadda aka sanar a cikin wata sanarwar bayan taro, a ranar Litinin, bayan tashin su daga wani taro a otal ɗin Hilton, a Abuja.
Ige Igariwey ɗan PDP daga Ebonyi da Alhassan Rurum, ɗan NNPP daga Kano, su ne su ka rattaba hannayen su a kan takarar sanarwar bayan tashi daga taron.
“Bayan mun yi dogon nazari da hangen nesa, mu dai mun yanke shawarar cewa mu na goyon bayan Tajuddeen Abbas da Ben Kalu, a matsayin Kakakin Majalisar Tarayya da Mataimakin Kakakin Majalisar Tarayya.
“Mun auna cewa za a samu kyakkyawan shugabanci a hannun Abbas da Ben Kalu a majalisa.
“Nan gaba kuma za mu yi babban taron da zai ƙara haɗawa da sauran mambobin jam’iyyun adawa masu yawa, domin mu ƙarƙare fito da matsayar mu ta goyon bayan Abbas da Ben Kalu a fili.
Makonni biyu da suka gabata, wannan jarida ta buga labarin yadda zaɓaɓɓun gamayyar jam’iyyun adawa sun kafa kwamitin fito da ɗan takara ɗaya tilo.
Zaɓaɓɓun ‘yan majalisar tarayya daga jam’iyyun adawa bakwai sun fitar da sanarwar cewa za su yi amfani da yawan su a jimlace domin su samar da shugabannin Majalisar Wakilai ta Ƙasa.
Jam’iyyun sun haɗa da PDP, LP, NNPP, APGA, SDP, ADC da YPP.
A cikin watan Yuni ne dai za a ƙaddamar da Zauren Majalisar Dattawa da ta Wakilai ta Ƙasa.
Sun cimma wannan matsaya ce a cikin wata sanarwa da Dachung Bagos na PDP daga Jihar Filato da kuma Afam Ogene na LP daga Jihar Anambra da Gaza  Gbefwe, ɗan SDP daga Nassarawa, ya ce za su cure su 188 domin su kayar da duk wani ɗan takarar da APC mai rinjaye za ta tsayar.
Ya ce APC su 177 ne, su kuma gamayyar mambobin adawa su 183 ne.
Tuni dai su ka kafa kwamitin mambobi 13 ƙarƙashin shugabancin Nicholas Mutu, ɗan PDP daga jihar Delta a matsayin shugaban kwamiti.
Wani rikicin kuma ya ƙara kunno kai a cikin wakilan APC, yayin da Wase, Betara, Doguwa, Soli da Jaji sun ƙi yin mubaya’a ga Abbas, wanda Tinubu da APC ke  ƙauna.
Manyan da ke sahun gaba a Majalisar Tarayya, kuma masu takarar shugabancin majalisar, sun ce ba su amince da wanda Zaɓaɓɓen Shugaban Ƙasa, Bola Tinubu da APC ke so ya zama Kakakin Majalisar Tarayya ba.
Tinubu da APC dai sun nuna goyon bayan su ga Tajuddeen Abbas daga Kaduna da kuma Ben Kalu daga Abiya.
Sai dai kuma Mataimakin Kakakin Majalisar Tarayya Idris Wase, Tijjani Betara, Barau Jibrin, Sada Soji da Jaji duk sun ki amincewa da tsarin da Tinubu da APC su ka fito da shi.
Wase ne ya bayyana wannan matsaya ta su a ranar Litinin a otal ɗin Hilton, wurin ƙaddamar da takarar Muktar Betara, a Abuja.
Wase ya ce su biyar ɗin su yanke shawarar tafiya tare cikin haɗin kai domin su yi fatali da zaɓin da Tinubu da APC su ka yi.
Sauran inji shi sun haɗa Sada Soli, Alhassan Doguwa, Ahmed Jaji da Muktar Betara.
Betara dai ya fito jihar Borno, inda Zaɓaɓɓen Mataimakin Shugaban Ƙasa, Kashim Shettima ya fito.
Shi kuma Doguwa, ya na fuskantar tuhuma a kotu, bisa zargin kisan ‘yan adawa lokacin zaɓen majalisar tarayya a mazaɓar sa ta Doguwa/Tudun Wada, Kano.
A wurin taron ƙaddamar da Betara, cincirindon ‘yan majalisar da ke wurin sun riƙa fitowa fili su na nuna goyon bayan su ga waɗannan biyar ɗin, tare da nuna rashin goyon bayan Tajuddeen Abbas wanda Tinubu da APC ke so.
Yusuf Gagdi da Miriam Onuoha su ma sun halarci  taron, amma dai su ba su fito sun ƙalubalanci Tinubu da APC ba.
Wase ya ce bai goyi bayan duk wata matsayar da su Tinubu da APC su ka ɗauka ba tare da tuntuɓar majalisa ba.
NDLEA ta kama mutum biyu da suka kantara bahayan ƙullin hodar ibilis 193 da suka haɗiya a Abuja
Hukumar NDLEA ta kama wasu ‘yan kasuwa biyu da suka hadiyi kullin hodar ibilis guda 193.
Shugaban hukumar Femi Babafemi a wata takarda da manema labarai suka samu ya bayyana cewa hukumar ta kama wadannan  mutane a tashar jiragen saman Nnamdi Azikiwe a Abuja.
Babafemi ya ce mutanen su biyu sun yi bahayan hodar ibilis din bayan sun yi kwanaki uku tsare a hannun hukumar.
Ya ce hukumar ta kama Onoh Ebere mai shekara 49 da Christian Ifeanyi Ogbuji mai shekara 47 ranar 10 ga Mayu a jirgin saman Ethiopian airlines wacce ta taso daga kasar Uganda zuwa Najeriya.
Babafemi ya ce sakamakon binciken da suka gudanar ya nuna wadannan mutane na da sana’o’in  da suke yi amma safarar muggan kwayoyi na daga cikin hanyoyin da suke samun kuɗi.
“Wadannan mutane sun taso daga kasar Uganda sannan suka biya zuwa Addis Ababa domin karbo hodar ibilis din sannan suka shigo Najeriya da su har zuwa Abuja.
“Bayan kwanaki uku suna tsare a hannun NDLEA  Ebere Onoh ya yi bahayan kullin hodar ibilis guda 100 sannan Christian Ifeanyi Ogbuji ya yi bahayan guda 93.
Babafemi ya ce hukumar ta kama kwalaben ruwan  Akuskura 7,800 daga hannun wani Mohammed Kyari mai shekara 42 dake safarar maganin.
Ya ce hukumar ta kama Kyari ranar 10 ga Mayu a garin Gamboru Ngala dake karamar hukumar Jere a jihar Borno.
ZABEN TURKIYYA: Erdoğan na kan gaba a sakamakon zaben da aka bayyana zuwa yanzu
Bisa ga sakamakon zaben da aka bayyana zuwa yanzu a kasar Turkiyya, shugaban kasar Recep Erdoğan na jam’iyyar (AKP) ne ke kan gaba da kashi 50% na kuri’un da aka kada, mai bi masa kuma Kilicdaroglu na jam’iyyar (CHP) na da kashi 42% na kuri’un da kak kada.
Sai dai kuma a hedikwatar CHP, rahotanni da ke fitowa na nuna cewa dan takarar ta Kilicdaroglu ne ke kan gaba a kuri’un da aka kada gaba daya zuwa yanzu.
Zan mika mulki idan na fadi zabe – Erdoğan
Shugaban kasar Turkiyya Recep Tayyip Erdoğan a ranar Asabar ya bayyana cewa tabbas zai amince da sakamakon zaben shugaban kasa da aka gudanar a Kasar ranar Lahadi, kuma zai sauka daga mulki idan ma ya sha kaye, yana mai karyata fargaba da rade-radin da ake yi wai ba zai mika mulki ba idan ya fadi zabe.
Da yake amsa tambayar ko wai ba zai mika mulki ba idan ya sha kayi a zaben Erdoğan ya ce ” Wannan tambaya a ganina wauta ce, ko kuma in ce ba shi da amfani yin sa domin ta hanyar dimokradiyya muka dare kujerar mulki a Turkiya, Me zai hana idan mutane turkiyya suka canja shawara yanzu ba su zabe mu ba, zan yi kamar yadda dimokradiyya ta gindaya.
Babu wani abinda zai yi da ya wuce hak.
Erdoğan ya ce da shi da magoya bayan sa a shirye suke su bi abinda mutane suka zaba.
Daga nan sai ya yi kira ga ‘yan adawa da su saka mutane su kula musu da akwatunan zabe maimakon babatu da suke ta yi da zarge-zarge.
” Kira na ga ‘yan adawa shine su saka mutane a duk inda ake zabe domin su kula musu da yadda ake kada kuri’a.
Domin ba za mu yarda a kawo mana jagwalgwalo a zaben mu ba.
Abinda mutane suka zaba shi za a ba su.
SHUGABANCIN MAJALISAR DATTAWA: Obasanjo ya goyi bayan Akpabio, ya ce alheri ne
Ɗaya daga cikin ‘ya’yan tsohon Shugaban Ƙasa Olusegun Obasanjo, mai suna Olujonwo Obasanjo, ya bayyana goyon bayan sa ga tsohon Gwamnan Jihar Akwa Ibom, Godswill Akpabio ya zama Shugaban Majalisar Dattawa ta 10.
Olujonwo wanda jigo ne shi ma a cikin APC, ya kuma bayyana cewa ya na goyon bayan Tajuddeen Abbas ya zama Kakakin Majalisar Tarayya.
Yayin da ya ke ganawa da manema labarai, ranar Asabar a Abuja, Olujonwo ya yi roƙo da kuma kira ga Sanatoci da Mambobin Tarayya su zaɓi Akpabio da Abbas a matsayin Shugaban Majalisar Dattawa da kuma Kakakin Majalisar Tarayya.
Ya ce Akpabio ya cancanta, domin ya nuna tsantsar biyayya ga jam’iyyar APC da kuma ɗa’a ga Zaɓaɓɓen Shugaban Ƙasa, Bola Tinubu.
“Sanata Godswill Akpabio sai da ya kashe maƙudan kuɗaɗen sa, ya fito takarar zaɓen fidda gwani.
Amma kuma ana gobe zaɓen ya fito ya ce ya janye wa Bola Tinubu.”
Da ya ke magana kan Abbas kuma, ɗan na Obasanjo ya ce shi ma Abbas ɗin ya cancanci zama Shugaban Majalisar Dokoki ta Ƙasa.
Tuni dai Zaɓaɓɓen Mataimakin Shugaban Ƙasa, Kashim Shettima ya ce Tinubu ba zai tafka irin kurakuren da Jonathan da Buhari su ka tafka ba.
Ya bayyana haka ne yayin da ya ke faɗin dalilin da ya sa APC da Tinubu  su ke goyon bayan Akpabio ya zama Shugaban Majalisar Dattawa, shi kuma Tajuddeen ya zama Kakakin Majalisar Tarayya.
Zaɓaɓɓen Mataimakin Shugaban Ƙasa, Kashim Shettima, ya bayyana cewa gwamnatin Bola Tinubu za ta kauce daga maimaita irin kurakuren da gwamnatocin Jonathan da Buhari su ka tafka wajen zaɓen shugabannin Majalisar Tarayya.
Shettima ya bayyana haka ne a ranar Juma’a, inda ya tunatar da rikicin da ya haddasa Mambobin Majalisar Tarayya su ka zaɓi wanda ba shi jam’iyya ke so ba.
Ya ce tsohon Shugaban Ƙasa Goodluck Jonathan ya yi sakacin kasa iya riƙe ragamar mulkin sa tun a ranar Aminu Tambuwal ya zama Kakakin Majalisar Tarayya.
Ya ƙara da cewa wannan lamari ne ya ƙara zama dalilin faɗuwar PDP a zaɓen 2015.
Shettima ya ce shi kuma Shugaba Mai Barin Gado, Muhammadu Buhari, ya kasa samun gagarimar nasara a shekaru huɗun sa na farko, saboda an zaɓi shugabannin majalisa waɗanda ba su ne jam’iyyar APC ke so ba.
Shettima ya bayyana haka yayin ganawar sa da Tajuddeen Abbas da Ben Kalu, waɗanda su ne APC da Tinubu ke so su zama Kakakin Majalisa da Mataimakin Kakakin Majalisar Tarayya.
An yi ganawar tare da gungu ko gamayyar mambobi masu biyayya ga zaɓin da jam’iyya ta bayar a batun shugabancin Majalisa.
Tuni dai mambobin da ba su goyon bayan Abbas da Ben Kalu, sun kafa ƙungiya, COPSA, wacce a ƙarƙashin ta su ke ta faɗa da Abbas da Ben Kalu da kuma uwar jam’iyya, APC.
Daga cikin masu adawa da Abbas, har da Mataimakin Kakakin Majalisa,  Idris Wase, Shugaban Masu Rinjaye, Alhassan Doguwa, Sada Soli, Miriam  Onuoha da Muktar Betara.
Dangane da wannan karankatakaliya, Shettima ya ce ya na magana da dukkan hasalallun ‘yan takarar, domin a cimma sasanta saɓanin.
“Zan yi ƙoƙari na ga na tuntuɓi dukkan sauran masu takara.
Shi dai Honorabul Betara ɗan uwa na ne.
Daga yanki ɗaya mu ka fito, kuma daga jiha ɗaya mu ka fito.
Kuma akwai kyakkyawar alaƙa a tsakanin mu.
Na gana da shi makonni biyu da su ka gabata.
Zan kuma ci gaba da lallashin sa,” cewar Shettima.
Wajen ƙarfe 1 na yamma a yau kuma na gana da Mataimakin Kakakin Majalisar Tarayya, Idris Wase.
Za mu ci gaba da tuntuɓar juna.”
“Lokacin da Obasanjo ya rasa ta-cewa a majalisa, ai kowa ya shaida yadda zangon sa na farko ya kasance bai yi abin kirki ba.
Saboda ruɗanin da aka riƙa yi.
Ba don komai ba saboda Obasanjo ya yi sakaci Aminu Tambuwal ya zama Kakakin Majalisar Tarayya a lokacin.
“A yanzu ita ma Mariam Onouha akwai shaƙuwa tsakani na da ita.
Zan tuntuɓe ta.”
Mata ta ta rabu da ni lokacin da nake tsananin bukatar ta – Magidanci a Kotu
Wani magidanci Musibau Oseni ya roki kotu dake Mapo a Ibadan da ta raba kullin airen dake tsakanin sa da  matarsa Afsat saboda kiyayya da rake masa.
Oseni ya ce ya auri Afsat shekaru 19 da suka wuce amma ya ce tun da Afsat ta ga ya samu kararyar arziki ba kaman da ba ta fara nuna masa kiyayya, ta nesanta kanta da shi.
“Na fara samun matsala da Afsat lokacin da aka saka dokar hana walwala saboda cutar Korona, a lokacin ne harkoki suka tsaya min cak.
“ Tun daga wannan lokaci wulaƙanci yau da ban da na gobe, don bani da kuɗi.
Da ta gaji sai ta kwashe kayanta ta bar daga gidana.
“Dole in hakura da auren Afsat saboda kawai ya nuna dai ashe ta an sona ne saboda abin hannuna a tsawon shekarun da muka yi aure.
Da yanzu ba ni da shi karta min rashin mutunci kawai take yi babu kakkautawa.
Alkalin kotun Mrs S.M.
Akintayo ta dage ci gaba da shari’ar  zuwa ranar 28 ga Yuni domin Afsat ta samu daman gabatar da nata shaidun a kotu.
ZAƁEN GWAMNA: INEC ta kafe sunayen ‘yan takarar zaɓuɓɓukan cike gurbi na jihohin Bayelsa, Imo, da Kogi
A ranar Juma’a, 12 ga Mayu, 2023 Hukumar Zaɓe ta Ƙasa (INEC) ta kafe sunayen ‘yan takarar da za su fafata a zaɓuɓɓukan gwamna na cike girbi da za a yi a jihohin Bayelsa, Imo da Kogi.
Hukumar ta yi ga jama’a da su yi wa sunayen karatun ta-natsu domin gano idan wani ɗan takara ya ba da bayanin bogi game da kan shi domin ɗaukar mataki.
Babban Kwamishina kuma shugaban kwamitin wayar da kan jama’a kan al’amurran zaɓe na INEC, Mista Festus Okoye, shi ne ya bayyana haka a wata sanarwa ga manema labarai da ya rattaba wa hannu.
A ranar 25 ga Oktoba, 2022 ne dai hukumar ta fitar da jadawalin ayyuka da tsare-tsaren da za a aiwatar a zaɓuɓɓuka uku na cike gurbi na gwamnonin jihohin waɗanda za a gudanar a ranar Asabar, 11 ga Nuwamba, 2023.
Jam’iyyun siyasa sun gudanar da zaɓuɓɓukan fidda gwani kamar yadda doka ta tanada, kuma sun wallafa sunayen ‘yan takarar su da mataimakan su tare da bayanan su a gidan yanar da hukumar ta tanada domin ɗora irin waɗannan hotunan da bayanan kafin wa’adin karfe 6 na yamma na ranar 5 ga Mayu ya cika.
Dukkan jam’iyyu 18 sun zaɓi ‘yan takarar su na zaɓen gwamnan Jihar Kogi, kuma jam’iyyu 17 ne su ka yi hakan a Imo da Bayelsa.
Mista Okoye ya tunatar da cewa dukkan jam’iyyun siyasa da za su shiga waɗannan zaɓuɓɓuka guda uku sun cike fom mai lamba EC9 mai ɗauke da cikakkun bayanan ‘yan takara da daftarin rantsuwa a kotu da kuma Fom EC9B mai ɗauke da jerin sunayen ‘yan takarar su.
Ya ce: “Kamar yadda sashe na 29 (3) na Dokar Zaɓe ta 2022 ya tanadar, hukumar za ta wallafa sunaye da bayanan ‘yan takarar a ofisoshin ta na hedikwatar jihohin uku da ƙananan hukumomin su a ranar Juma’a, 12 ga Mayu, 2023.
“Mu na kira ga ‘yan Nijeriya da su karanta bayanan da kyau.
Musamman mu na so duk wani ɗan takara da ya shiga zaɓen fidda gwani na jam’iyyar idan ya ga wani bayani da ya tabbatar na ƙarya ne da wani ɗan takara ya bayar, ya na iya shigar da ƙara a Babbar Kotun Tarayya kamar yadda sashe na 29(5) na Dokar Zaɓe ta 2022 ya tanadar.”
MAJALISAR DATTAWA: Tinubu ne ya ce abinda ya fi dacewa shine kirista ya zama shugaban majalisa tunda shi da ni duk musulmai ne – Shettima
Kashin Shettima, Zaɓaɓɓen Mataimakin Shugaban Ƙasa, ya bayyana dalilin da ya sa APC, Tinubu da shi kan sa su ka yanke shawarar amincewa Godswill Akpabio ya zama Shugaban Majalisar Dattawa.
Ya ce Zaɓaɓɓen Shugaban Ƙasa, Bola Tinubu ne ya yi zurfin tunani da hangen nesa cewa kada Musulmi ya yi Shugaban Majalisar Dattawa.
Da ya ke wa Tajuddeen Abbas da tawagar sa bayani yayin da su ka kai masa ziyara a ranar Juma’a, Shettima ya ce sun fahimci bai kamata a ce Shugaba da Mataimaki da Kakakin Majalisa duk Musulmi ba ne, sannan kuma a ce Shugaban Majalisar Dattawa shi ma Musulmi ne ba.
Haka kuma ya ce Tinubu ba zai tafka irin kurakuren da Jonathan da Buhari su ka tafka ba – Shettima
Shugabancin Majalisar Dattawa: Dalilin Da Ya Sa Mu Ka Ce Sai Akpabio – Shettima
Shettima ya ce APC ta zaɓi Godswill Akpabio ne a matsayin wanda su ke so ya zama Shugaban Majalisar Dattawa, saboda ba mu so a ce Shugaban Majalisar Dattawa ma Musulmi ne.
“Mu na so ne mu guje wa yadda za ta kasance shugaba Musulmi, Mataimaki Musulmi kuma Kakakin Majalisar Dattawa ma Musulmi.
Kuma Kakakin Majalisar Tarayya shi ma Musulmi, duk addini ɗaya.
Idan aka yi haka, za a yarda da masu cewa ƙoƙarin maida Najeriya ƙasar Musulunci zalla gaskiya su ke faɗa kenan.
“Dalili kenan Tinubu ya yi hangen-nesan yin adalcin cewa tilas Shugaban Majalisar Dattawa ya kasance daga Kudu maso Kudu, kuma ya kasance Kirista ne, ba Musulmi ba.”
A na sa jawabin, Abbas ya yi wa Shettima alƙawarin cewa Majalisar Tarayya ta 10 za ta yi kyakkyawar dangantaka da mu’amalar aiki da  ɓangaren gwamnati a cikin mutunci.
TSOHO MAI RAN ƘARFE: Obasanjo ya zura ƙwallaye uku a wasan sada zumuntar tsoffin ɗaliban sakandare
Tsohon Shugaban Ƙasa Olusegun Obasanjo, ya yi bajintar zura ƙwallaye uku a wani wasan sada zumuntar da tsoffin ɗaliban sakandare ta Baptist Boys High School da ke Abeokuta.
An shirya wasan ne a ranar Litinin, domin murnar cikar makarantar shekaru 100 da kafuwa.
An dai yi wasan me tsakanin tsoffin ɗalibai da su ka haɗa har da Obasanjo, mai shekaru 86 a duniya, da kuma tsoffin malaman makarantar.
Obasanjo na ci gaba da burge ‘yan Najeriya, ta wajen yadda yake yawan motsa jikin sa.
Cikin 2022 ya tuƙa Keke NAPEP ya na haya a cikin Abeokuta, babban birnin jihar Ogun.
Sannan kuma a ƙarshen 2022 ɗin dai an nuno shi ya diro daga kan wani dandamalin taro, kuma babu abin da ya same shi.
Hakan da ya ke yawan yi duk da yawan shekarun sa, ya na jama’a na ƙara zargin wani ɗan takarar shugaban ƙasa cewa shekarun sa sun zarce yadda ya yi iƙirari, domin idan aka dube shi, za a ga Obasanjo ya fi shi  ƙwarin jiki, kazar-kazar ƙoshin lafiya.
QATAR 2022: Yadda Croatia, ƙasa mai mutum miliyan 4 ta kori Brazil ƙasa mai mutum miliyan 216
A daidai lokacin da Croatia ta yi nasara kan Brazil a bugun daga kai sai mai tsaron gida, a ranar Juma’a, ƙididdigar yawan al’ummar Croatia su 4,043,819 ne.
Wato ba su ma kai al’ummar Jihar Jigawa a Najeriya yawa ba.
A dai lokacin ƙasar Brazil yawan jama’ar ta su 216,280,879 ne.
Wato dai Brazil ta nunka Croatia yawan jama’a aƙalla sau 40.
Croatia ta fitar da Brazil a bugun daga kai sai mai tsaron gida, bayan sun yi 1:1 a ƙarin lokacin mintina 30 da aka ba su.
Wannan ne karo na 3 da Croatia ta  kai wasan kusa da ƙarshe, kuma wannan ne karo na 2 da kai wasan kusa da na ƙarshe a jere.
Rabon da wata ƙasa ta mai wasan kusa da na ƙarshe sau biyu a jere, tun Brazil a 1998.
Croatia dai idan ba a manta ba, ta kai wasan ƙarshe a RASHA 2018.
Yanzu dai Croatia za ta haɗu da wanda ya yi nasara tsakanin Argentina da Natherland.
Croatia ta samu ‘yancin ta cikin 2002, bayan ta ɓalle daga Yugoslavia.
AMBALIYAR QATAR 2022: Spain ta kori kociya Luis Enrique bayan ta kwashi buhun kunya a hannun Marocco
Hukumar Ƙwallon Ƙafar Spain (SFF) ta kori mai horar da ‘yan wasan ta, Lius Enrique a ranar Alhamis.
Wata sanarwa ta bayyana cewa Shugaban Hukumar Luis Rubiales, ya cire Luis Enrique, ya maye gurbin sa da Lius de la Fuente.
Kafin naɗin da aka yi wa De la Fuente, shi ne mai horas da ‘yan ƙasa da shekaru 21 na ‘yan wasan Spain.
Sanarwar ta gode wa Enrique bisa ƙoƙarin sa tsawon shekaru huɗu ya na koyar da ‘yan wasan Spain.
Spain ta huce haushin ta kan kociya Enrique ne bayan ta sha kashi a wasan zagaye na biyu, a hannun Maroko da ci 3:0 a bugun daga kai sai mai tsaron gida.
Enrique shi ne kociya na huɗu da Spain ta kora daga 2028.
SFF ta ce a yanzu abin da ta sa a gaba shi ne ganin ta sake gagarimin shirin lashe kofin Turai wanda za a yi a Spain ɗin nan gaba.
Sabon kociyan dai ya samu shiga koyar da ‘yan ƙasa da shekaru 15 na Spain a 2013, kuma shi ne ya ƙyaƙƙyashe ‘yan Wasa irin su Marco Assensio, mai tsaron gida Unai Simon, Eric Garcia, Dani Olmo da sauran su.
Idan za a tuna, a lokacin da Spain ta sha kashi a hannun Maroko, Enrique ya shaida wa ‘yan jarida cewa ya ɗauki alhakin abin kunyar da Spain ta yi.
A gefe ɗaya dama ana ta sukar kociyan, ganin yadda ya cika ƙungiyar da ‘yan wasan Barcelona.
An yi mamakin yadda ya ƙi ɗaukar Sergio Ramos da Lucas Verquez.
QATAR 2023: Yadda Walid, kociyan Morocco ya rikita duniyar ƙwallon ƙafa cikin watanni 4 kacal
Walid dai shi ne kociya ɗan Afrika na farko, wanda ya fara kaiwa wasan kaiwa ga na kusa da na ƙarshe, wato kwata fainal.
An naɗa Walid Regragui, wanda ke horas da ‘yan wasan Morocco a cikin watan Agusta, bayan ya kai ƙungiyar da ya ke horaswa, wato Wydad Casablanca FC kaiwa ga nasarar lashe Kofin Zakarun Afrika.
Tun daga lokacin da ya karɓi jan ragamar ƙungiyar ƙwallon ƙafar Morocco, wato Atlas Lions, har yau ƙwallo ɗaya kaɗai aka saka masu a raga a cikin wasanni bakwai da su ka yi, waɗanda huɗu a gasar Qatar 2023 ta yi su.
Morocco ta lashe Chile da ci 2-0, ta yi kunnen-doki 0-0 da Paraguay, ta lallasa Georgia da ci 3-0, ta yi kunnen-doki 0-0 da Croatia, ta ci Belgium 2:0.
Belgium ce ƙasa ta biyu a duniya a jerin ƙasashen da ke da ƙarfi a ƙwallon ƙafa.
Amma hakan bai hana Morocco lallasa su ba.
Tuni an kore su daga Qatar, sun koma gida.
Morocco ta ci Canada 2-1, sannan ta fitar da Spain da bugun fanereti, 3:0.
Ba a Morocco kaɗai aka yi ta murna da nasarar da ƙasar ta yi a kan Spain ba.
Kusan dukkan ƙasashen Larabawa, Afrika, Portugal har da wasu a Isra’ila duk an yi murna.
A Spain, dubban ‘yan Morocco sun fito kan titin birnin Barcelona su na kaɗe-kaɗe da raye-raye, tare da buga batoyi mai launin ja saboda murna.
QATAR 2022: Dukkan ƙasashen Afrika 4 da su ka taɓa kai wasan kaiwa ga na kusa da na ƙarshe, su na da tauraro a jikin tutocin su
Morocco ta zama ƙasar Afrika ta 4 wadda a tarihin gasar cin Kofin Duniya ta kai ga buga wasan kaiwa ga na kusa da na ƙarshe, wato kwata fainal.
Sauran ƙasashen uku sun haɗa da Kamaru a 1990, Senegal a 2002, Ghana a 2010, sai kuma ta cikon huɗu Morocco ɗin a yanzu a gasar da ake bugawa a Qatar 2022.
Wani abin al’ajabi shi ne dukkan waɗannan ƙasashe huɗu kowace akwai tambarin tauraro a jikin tutocin su.
Akwai abubuwan al’ajabi dangane da fatattakar da Morocco ta yi wa Spain daga Qatar 2022.
Maganar irin ƙoƙarin da ƙasar Morocco ta yi kafin fitowar ta zuwa gasar Kofin Duniya na Qatar 2022, ya zama tarihi.
Yanzu maganar da ake yi shi ne irin bajintar da ‘yan wasan ƙasar su ka yi har su ka kori Spain, wadda ake ganin ta na ɗaya daga cikin ƙasashen da ake wa kallon za ta iya cin kofin.
Morocco ta kafa tarihin zama ta ɗaya a rukunin su da maki 7, abin da wata ƙasar Afrika ba ta sake yi ba tun da Najeriya ta yi irin haka a 1998, a Faransa.
Bayan tashi wasan a kunnen-doki, an ƙara mintina 30, daga nan kuma aka bada ƙofar bugun daga kai sai mai tsaron gida.
‘Yan wasan Spain uku sun buga ba su ci ba.
Na farko ta bugi ƙarfe, na biyu da na uku kuma duk mai tsaron gidan Morocco ya ture su.
Ashraf Hakimi, mai tsaron bayan PSG wanda ya jefa ƙwallon ƙarshe da ta bai wa Morocco nasara, tashin ƙasar Spain ne, tun ya na ƙaramin yaro.
A birnin Madrid ya taro ya na yaro a cikin talauci.
Iyayen sa baƙin hijira ne daga Morocco, yayin da mahaifiyar sa ta riƙa yin sharar titi,  shi kuma mahaifin sa tallar kaya kan titi ya riƙa yi.
A cikin irin wannan rayuwar talauci Ashraf Hakimi ya taso, kuma a haka iyayen sa su ka riƙa kula da shi, har ya fara wasan ƙwallon da ya samu ɗaukaka, har ya buga wasa a Real Madrid.
Ashraf ya samu arzikin da a yanzu abin da ya fi maida hankali shi ne kyautata wa iyayen sa.
Domin ko a wasan su kafin doke Spain, an nuno Hakimi ya rungume mahaifiyar sa bayan tashi daga wasa a cikin sitadiyan.
Kafin a fara bugun daga kai sai mai tsaron gida, an nuno ‘yan wasan Morocco sun yi da’ira su na karanta Suratul Fatiha.
Ganin cewa ita kaɗai ce ƙasar Larabawa da ta rage a gasar, bayan fitar da irin su Qatar da Saudiyya da sauran, kusan Larabawa kakaf sun koma goyon bayan Morocco.
Hatta Sarakunan da ke mulkin Qatar da iyalan su, duk an nuno su na goyon bayan Morocco.
Haka nan Afirka yanzu kowa Morocco ya ke so, saboda ita kaɗai ce ta rage daga cikin ƙasashen Afrika da su ka je gasar Qatar 2022.
Wannan nasara da Morocco ta yi kan Spain ya ƙara janyo wa ƙasar martaba, Larabawa na ta sayen rigar ‘yan wasan ƙasar su na yin ado da ita.
Abubuwan al’ajabi dangane da fatattakar da Morocco ta yi wa Spain daga Qatar 2022
QATAR 2022: Ko ƙasashen Afrika za su fidda nahiyar jin kunya a duniyar ‘yan ƙwallo
Wasannin da aka buga na biyu a ranakun 28 da 29 ga Nuwamba, ya nuna yadda ƙungiyoyin Afrika uku su ka yi ƙoƙarin ganin sun kai ga tsakkakawa zagaye na biyu ɗin gasar.
Morocco wadda a wasan farko ta buga kunnen-doki, a yanzu ta na da maki 4 a Rukunin F. Dukan tsiyan da ta yi wa Belgium ya sa Morocco ta samu ƙwarin guiwar iya kaiwa zagaye na biyu, matsawar dai ta samu ba ta sha kashi a wasan ta na gaba ba.
A Rukunin H har yanzu a wasa biyu Kamaru na da maki 1 kacal.
Wasan da su ka buga 3:3 ita da Sabiya ya nuna da wahalar gaske Kamaru ta iya fitowa daga daga rukunin ta.
Sai dai kuma ɗan wasan ta ya kafa tarihi.
Aboubakar ya zama ɗan wasan da ya fara cin ƙwallo bayan ya shigo ya canji wani ɗan wasan.
Nasarar da Ghana ta yi kan Koriya ta Arewa, ya sa ƙasar na iya kaiwa ga zagaye na biyu, amma idan ta yi ƙoƙari kamar yadda ta yi a wasan ta da Koriya ta Arewa.
Senegal ita ma ta na da maki uku, kuma ta na kan siraɗi, kamar yadda ita ma Tunisiya mai maki ɗaya tal.
Akwai jan aiki a gaban ƙungiyoyin Afrika, musamman ganin cewa zai yi wahala su fara jin ƙamshin Kofin Duniya, saboda dalilai da dama.
Fitaccen mai horas da ƙwallon ƙafa Jose Mourinho ya taɓa cewa matuƙar ‘yan asalin Afrika na tsallakawa su na buga wa ƙasashen Turai wasa, to zai yi wahala wata ƙasa daga nahiyar ta lashe kofin duniya.
Ya ce idan da za a hana ‘yan Afrika buga wa wata ƙasar, to babu shakka ba da daɗewa ba wata ƙasa a Afrika za ta kafa tarihin lashe zaɓen Kofin Duniya.
Ƙasashen da su ka je QATAR 2022 tare da ‘yan Afrika a cikin ƙungiyar su, sun haɗa da Jamus, Ingila da wasu ƙasashen da dama.
DAGARGAZA ARGENTINA: Ƙasar Saudiyya ta ba da hutun kwana Ɗaya a wataya
A dalilin nasarar da kasar Saudiyya ta samu akan Argentina, gwamnatin kasar ta baiwa mutan kasar hutun kwana daya.
A ci gaba da gasar cin Kofin Duniya na Qatar 2022, cikin kartsetsiyar ranar Talata Saudiya ta kafa tarihin lallasa Ajentina da ci 2:1 a wasan Rukunin C.
Wannan nasara ce wadda tarihi ne wanda rabon da a taɓa yin irin haka, tun nasarar da Senegal ta samu a kan Faransa a zagayen farko na rukunin gasar cin Kofin Duniya.
Wannan nasara ta karya tutiya da tinƙahon da Ajentina ke yi, domin kafin ta sha kashi a hannun Saudiyya, su Messi sun jera wasanni 36 a jere babu wata ƙasa da ta yi nasara a kan su.
Messi ne ya fara zura wa ragar Saudiyya ƙwallo ta hanyar bugun fenariti, daidai minti 10 da fara wasa.
Sai dai kuma Al Shehri na Saudiyya ya guma wa Ajentina sharri, inda ya rama cin da aka yi masu, daidai minti na 48, wato minti uku bayan dawowa daga rabin lokaci.
A minti na 53 ne kuma Al Dawsari ya danƙara wa Ajentina ƙwallo ta  2, wadda har aka tashi Ajentina su ka kasa yin ko da kunnen-doki da Saudiyya.
QATAR 2022: 2:1: Saudiyya ta kafa tarihin karya gadara da tutiyar buga wasan Agentina 36 a jere babu rashin nasara
Buhari ya tashi zuwa Saudiyya, zai yi Umra ta ƙarshe a matsayin sa na shugaban kasa
Buhari ya tashi zuwa Saudiyya a yau Talata, 11 Ga Afrilu domin zuwa aikin Umra.
Kakakin Yaɗa Labaran Shugaba Buhari, Garba Shehu ya bayyana cewa Buhari zai yi kwanaki takwas kafin ya dawo Najeriya a ranar 19 Ga Afrilu.
Ya ƙara da cewa wannan Umra ce za ta kasance ta ƙarshe da Shugaba Buhari zai yi a matsayin sa na Shugaban Ƙasa.
A tsawon shekaru takwas da ya yi kan mulki, Buhari ya ziyarci Saudiyya sau da dama.
Ya je ko dai aikin Hajji, ko Umra ko kuma taron shugabannin ƙasa da ƙasa.
Shugaba Buhari zai kammala wa’adin mulkin sa a ranar 29 Ga Mayu, ranar ce kuma za a rantsar da zaɓaɓɓen shugaban ƙasa, Bola Tinubu na jam’iyyar APC.
BIDIYO: Buri da fata na a 2023: Ra’ayoyin jama’a
BIDIYO: Ƙogon Al’ajabi, ƙogon Waraka, Ƙogon biyan bukata a jihar Enugu
Wannan Kogo ne da ke fidda ruwa wanda mutanen jihar Enugu ke zuwa domin neman waraka da rokon biyan bukata.
A lokacin da PREMIUM TIMES  ta ziyarci wannan kogo mun iske mutane da dama, matasa da manya suna tururuwa zuwa wannan wuri.
Mutane kan tsindima cikin ruwan dake kwararrowa ta jikin duwatsu su yi wanka suna rokon biyan bukata, sannan kuma su ɗibi ruwan su ta fi da shi gida.
Wasu da suka tattauna da wakilin mu sun ce a wannan wuri ne mutane da dama suka boye a lokacin yaƙin Biafara.
Sannan kuma mata masu neman haihuwa kan yi amfani da wannan ruwa domin samun biyan bukata.
Kogon Al’ajabi a jihar Enugu
Mutanen Arewa na da alƙawari da sanin ya kamata, Tinubu za su yi saboda ƙauna da biyayyar da ya nuna wa Buhari – El- Rufai
Gwamnan jihar Kaduna kuma jigo a jam’iyyar APC, Nasir El-Rufai ya yi ikirarin cewa mutanen yankin Arewa mutane ne da suka san ya kamata.
Ba za su yi wa wa ɗan takarar shugaban kasa na APC butulci  ba.
El-Rufai wanda na daga cikin waɗanda suka yi jawabi a wurin taron ƙaddamar da Kamfen ɗin shugaban kasa na Jam’iyyar APC da aka yi a garin Jos ranar Talata ya ce Ƴan Arewa za su saka wa Tinubu bisa goyon bayan da ya baiwa Buhari a tsawon shekaru 8.
” Tinubu ya yi wa Arewa zumunci kuma ya nuna wa yankin da mutanen da mutanen yankin ƙauna da soyayya karara.
Ya mara wa Buhari baya ya kuma tabbatar cewa Buhari ya samu goyon baya 100 bisa 100 a yankin kudu maso yamma da nan ne asalin sa.
” Yanzu lokaci yayi da muma za mu nuna masa ƙauna mu mara masa baya domin samun nasara a zaɓe mai zuwa.
Bayan haka El-Rufai ya gargaɗi mutanen Arewa da su toshe kunnuwar su kada su saurari mutanen dake yadawa wai Tinubu ba ya kishin Arewa.
” Ina so in tabbatar muku cewa a lokacin da Tinubu ke mulkin Legas ya ji da ƴan Arewa kuma ya basu dama sun yi kasuwancin su yadda ya kamata.
” Idan kuka bari PDP ta dawo toh za su dawo da yunwa ne, zasu tatike kasar kaf a koma gidan jiya.
BIDIYO: NAJERIYA @62: Ra’ayoyin ‘yan Najeriya game da mulkin Buhari a tsawon shekaru 7 da suka gabata
Da dama cikin mutanen da suka tattauna da PREMIUM TIMES Hausa sun ce wasu ragwage ne kawai suke fakewa da mulkin Buhari, sun ki fita a fafata da su wajen gwagwarmayar neman abinci.
[youtube https://www.youtube.com/watch?v=z-uuN3hexwo&w=760&h=415]
Buhari bai san ƴan ta’adda sun fidda bidiyon da suka ce sai sun sace shi da ni ba sai da na ziyarce shi – El-Rufai
Gwamnan jihar Kaduna Nasir El-Rufai ya jaddada matsayarsa game da yadda ya kamata a tunkari matsalar ta’addanci a kasar nan
A hira da yayi da gidajen radiyo a Kaduna ranar Laraba, El-Rufai ya ce har yanzu na nan a kan bakan sa cewa abi ƴan ta’adda inda suke a darkakesu.
” Ina nan akan baka ta cewa abi ƴan ta’adda can cikin ƙurgurmin daji a gama da su ta sama da ta kasa, ba wai a riƙa jira sai sun kawo hari sannan jami’an tsaro su far musu.
El-Rufai ya kara da cewa idan ma waɗanda ke Abuja basu yarda da irin lalacewa da kuma kara karfi da ƴan ta’adda suke yi bane, yanzu ta zo gida, kusa da su a Abuja
” Da ma Zamfara, Kaduna, Sokoto da Neja ne abin yayi muni, toh yanzu sun dira har Kuje kowa ya gani.
Kila waɗanda abin ke hannun su a Abuja za su maida hankali yanzu.
” Na nemi in ga Buhari bayan sakin bidiyon da ƴan ta’adda suka ce za su sace shi da ni.
Da na gan shi ina yi masa bayani a kai, ashe bai san da wannan bidiyo ba sai da na zo na gaya masa.
Gwamnan Zamfara Matawalle ya daɗa tabbatar masa cewa shi ma ya ga bidiyon.
” Tsakani da Allah a ce wai ya kai ga ƴan ta’adda  suna fitowa kirikiri suna cewa sai sun sace shugaban kasa sukutum din sa, da me yayi kama.
Dole a maida hankali matuka a kawo karshen wannan abu cikin gaggawa.
Dalilin da ya sa na raɗa wa wasu fitattun gine-gine, da titunan jihar Kaduna sunayen wasu fittattun ƴan asalin jihar
Gwamnan jihar Kaduna ya raɗa wa wasu fitattun gine-gine da titunan jihar sunayen wasu jarumai kuma fitattun ƴan asalin jihar.
Cikin waɗanda aka karrama akwai tsohon mataimakin shugaban kasa, Kuma gwamnan jihar Namadi Sambo, da tsohon mataimakin gwamnan jihar Kaduna Barnabas Bantex.
A hira da yayi kai tsaye da gidajen radiyon jihar ranar Laraba, El-Rufai ya yi haka ne domin saka musu saboda irin gagarimin gudunmawar da suka baiwa jihar.
HOTUNA: Ɗan Autan marigayi tsohon sarkin Kano Ado Bayero, Mustapha Ado Bayero, ya auri mata biyu ranar Asabar a  Kano
An ɗaura auren Mustapha da matan sa biyu
Badi’a Tasiu Adam da Fatima Ibrahim Adam a masallacin Imamu Bukhari dake, Rijiyar Zaki da masallacin juma’a dake  Tsakuwa.
Shekaran sa 22.
Allah ya bada zaman lafiya, Amin
BIDIYO: An yi wa ɗan takarar mu murɗiya a zaɓen fidda gwani na APC a Legas – Masu zanga-zanga
Wasu masu zanga-zanga a jihar Legas sun koka kan yadda wani gwanin su ya faɗi zabe a zaben fidda ɗan takara na majalisar tarayya na mazabar Kosofe, jihar Legas.
Jagorar masu zanga-zangar ta ce wani ROT ne suke so amma aka yi masa ƙarfa-ƙarfa aka murɗe masa zaɓe aka baiwa wani da ba shi ne mutane ke so ba.
” Idan har ba a baiwa wanda muke so ba, ba zan zaɓi jam’iyyar APC ba a zabe mai zuwa.
GUGUWAR SABUWAR ‘EMI LOKAN’: Wase ya ce wannan ne lokacin da zai zama Kakakin Majalisar Tarayya
Mataimakin Kakakin Majalisar Tarayya, Idris Wase, ya fito ƙiri-ƙiri ya yi fatali da matsayar da APC da Tinubu su ka ɗauka, inda su ka bada shugabancin Kakakin Majalisar Tarayya ga Tajuddeen Abbas na Jihar Kaduna.
Wase, wanda a yanzu shi ne Mataimakin Femi Gbajabiamila tsawon shekaru huɗu, ya bayyana cewa shi ma yanzu lokacin da ne da zai zama Kakakin Majalisar Tarayya.
Ya bayyana haka ranar Juma’a, a otal ɗin Transcorp Hilton, Abuja, inda a jawabin sa, ya ce shi ma ya ari salon da Bola Tinubu ya yi, na ‘Emi lokon’, ya ce “Ni ma yanzu ne lokaci na.”
“A wannan lokacin, zan ari salon karin maganar da oga na Bola Tinubu ya yi amfani da ita, ’emi lokan, emi lokan, emi lokan,” ya maimaita sau uku, watau “yanzu lokaci ɗaya ne.”
Wase wanda ya fito daga jihar Filato, ya ce tilas jam’iyya mai mulki ta bi tsarin da dokokin tsarin mulkin Najeriya ya shimfiɗa, ta yadda za su tabbatar da cewa ba a maida yankin su na Arewa ta Tsakiya saniyar-ware ba.
“Ya kamata a lura da cewa yankin Arewa ta Tsakiya ne kaɗai bai taɓa samar da Kakakin Majalisar Tarayya a Najeriya ba, tun daga komawar dimokraɗiyya cikin 1999 har zuwa 2023.
‘Za Mu Fito Da Wanda Zai Zama Kakakin Majalisar Tarayya’ – Betara:
Ɗaya daga cikin masu neman kujerar shugabancin majalisar tarayya, Betara, ya ce su ne za su zaɓi wanda zai zama Kakakin Majalisar Tarayya.
Ya bayyana haka a wurin ƙaddamar da takarar Idris Wase.
Ya ce babu yadda za a yi a cewa wai APC ce da wasu gungun mutane za su zaɓi wanda zai zama Kakakin Majalisar Tarayya, ba tare da tuntuɓar ‘yan majalisa ba.
FYADE: Kotu ta yanke wa matashi  mai shekaru 26 hukuncin daurin rai da rai
Kotun dake sauraren kararrakin cin zarafin mata da yara kanana dake Ikeja jihar Legas ta yanke wa Sunday George mai shekara 26 hukuncin daurin rai da rai bayan an kama shi da laifin yi wa ‘yar makwabcin sa mai shekara 12 fyade.
Alkalin kotun Abiola Soladoye ya ce ya yanke wannan hukunci ne bayan fannin da ta shigar da kara ta tabbatar wa kotun cewa George ya aikata laifin da ake zargin sa akai.
“Yarinyar ta bayyana cewa George makwabcin su ne kuma ya fara yin lalata ta ita a dakin sa tare da ja mata kunnen kada ta fadi wa kowa.
“George ya ci gaba da danne wannan yarinya a cikin dakinsa idan ta shigo kallon talabijin.
“Mahaifin yarinyar da yarinyar suka kai kara ofishin ‘yan  sandan sannan kotun ta samu tabbacin abin da George ya aikata daga hujjojin da rundunar ‘yan  sandan ta gabatar.
“Kotu ta fahimci cewa George makaryaci, malalacin mutum ne da ya shahara wajen yi wa yara kanana fyade.
Soladoye ya yi kira ga gwamnati da ta ci gaba da yin kira ga iyaye kan samin mahimmancin maida hankali da kula da ‘ya’yan su domin guje wa afkawa matsaloli irin haka.
Kotu ta umarci Fatima ta maida wa mijinta sadakin da ya biya ta kama gaban ta tunda ta gaji da auren
Kotun shari’a a jihar Kaduna ta umarci wata matan aure mai suna Fatima Muhammad da ta biya mijinta naira 80,000 kudin sadakin auren da ya biya a kanta.
Alkalin kotun Malam Muhammad Adamu-Shehu ya yanke wannan hukunci ne bayan Fatima ta shigar da kara  kotu ta na so a raba auren ta da mijin ta.
Ita dai Fatima ta ce ta gaji da auren ne kawai.
Ba ta kaunar mijinta kwatakwata, shine ta ga abinda yafi dace wa shine kawai su rabu kowa ya kama gaban sa.
Sannan kuma ta ce naira 80,000 din da mijin ya biya sadakin ta, za ta maida masa da su.
Amma kuma ta roki kotu ta bata ikon rike ƴar su guda.
Lauyan dake kare mijin Fatima L.R Ibrahim ya ce mijin Fatima ya ce a fadi wa kotu cewa har yanzu yana son matarsa sosai, yana rokon kotu ta bashi dama su sasanta kan su, domin shi fa haryanzu yana matuƙar kaunar matan sa.
Dalilin da ya sa shugaban majalisar dattawa ba zai fito daga Kudu maso Gabas ba – Sa’idu, jigon APC
Ɗaya daga cikin jiga-jigan jam’iyyar APC, Musa Saidu, ya bayyana dalilin da ya sa jam’iyyar ba za ta amince shugaban majalisar dattawa ya fito daga yankin Kudu maso Gabas ba.
Sa’idu ya ce APC ba za ta bari shugaban majalisar dattawa ya fito daga yankin jihohin Igbo ba, saboda har yau yankin ya ƙi ɗaukar darasi daga kura-kuran da ya ke tafkawa a ruguntsimin siyasar neman mulki a Najeriya.
Sa’idu, wanda kuma jigo ne na shugabannin ƙungiyar Dattawan Arewa (ACF) da ke kudancin Najeriya, ya yi wannan bayani a lokacin da ya ke magana da Kamfanin Dillancin Labarai (NAN), ranar Talata, a Abuja.
“Ina ƙara faɗa da babbar murya cewa babu wani dalili ko hujjar da yankin Kudu maso Gabas zai fito ya nemi Shugaban Majalisar Dattawa a Majalisa ta 10, saboda yankin bai zaɓi APC ba.
“Bai kamata kwata-kwata wani daga Kudu maso Gabas ya fito neman shugabancin majalisar dattawa ba, saboda al’ummar yankin ba su zaɓi APC ba.”
A farkon makon nan ne su kuma Sanatocin Kudu maso Gabas sun ƙi amincewa da Sanata Akpabio, sun zargi Tinubu ya maida su saniyar-ware.
Sanatocin da za su kammala wa’adin su da zaɓaɓɓun da za su hau da ke Kudu maso Gabas, sun bayyana cewa ba su yarda ba, kuma ba za su amince da Godswill Akpabio ya zama Shugaban Majalisar Dattawa ba.
Sun jajirce cewa buƙatar su ita ce shugaban majalisar dattawa ya fito daga yankin Kudu maso Gabas, ba Kudu maso Kudu inda Akpabio ya fito ba.
Sun bayyana wannan matsayar da su ka cimma a ranar Lahadi, bayan sun tashi daga wani taron gaggawa a Abuja.
Idan ba a manta ba, Gwamna mai barin gado na Jihar Kano, Abdullahi Ganduje ya bayyana cewa Gwamnonin APC sun yanke shawarar cewa Godswill Akpabio zai zama Shugaban Majalisar Dattawa.
Hakan ya sa Sanata David Umahi daga Ebonyi ya janye takarar shugabancin majalisa da aka ce Tinubu ya roƙe shi ya janye.
Sauran ‘yan takara daga Kudu maso Gabas sun haɗa da Orji Kalu, Osita Izunaso da Patrick Ndubeze.
‘Duk Wanda Ya Yi Wa Akpabio Mubaya’a Ya Zaɓi Ci Gaban Maida Kudu-maso-gabas Saniyar-ware’:
Sanatoci 11 daga Kudu maso Gabas da su ka saka hannu kan yarjejeniyar cimma matsayar rashin goyon bayan Akpabio, sun ce amincewa da Akpabio tamkar ci gaba ne da mayar da Kudu maso Gabas saniyar-ware a mulkin Najeriya.
Daga nan sun yi kira ga Tinubu ya janye goyon bayan da ya bayar ga Akpabio, kuma ya daina nuna siyasar wariyar wani yanki.
Sun ce daga Kudu maso Gabas ya kamata a ce Tinubu ya fidda ɗan takarar da zai goya wa bayan zama shugaban majalisar dattawa.
Daga ɓangaren Arewa ma ana ƙalubalantar Akpabio, inda wata ƙungiya ta yi zargin cewa Akpabio ba ya ƙaunar ‘yan Arewa da yankin Arewa ɗin ɗungurugum.
Ƙungiyar ta ce, “Akpabio ba ya ƙaunar ‘yan Arewa, ba mu yarda ya zama  Shugaban Majalisar Dattawa ba”, cewar Sa’idu, Shugaban Dattawan Arewa Mazauna Kudu.
Kungiyar Dattawan Arewacin (ACF) ta nesanta kan ta daga wani gungun mutanen da su ka ce wai sun goyi bayan tsohon Gwamnan Akwa Ibom, Godswill Akpabio ya zama Shugaban Majalisar Dattawa.
Shugaban ACF na kudancin ƙasar nan ne ya bayyana cewa ACF ba ta cikin wata ƙungiyar da ta kira kan ta ‘Coalition ot Northern groups, wadda ta ce ta goyi bayan Akpabio ya zama shugaban majalisar dattawa.
Sa’idu ya yi wannan sanarwa ce a ranar Lahadi, a Abuja.
Ya ce shugabancin Akpabio ya Majalisar Dattawa zai zama wani bala’i ga Arewacin Najeriya.
“Mu na sanar da cewa ba mu cikin waɗanda ke goyon bayan Sanata Godswill Akpabio ya zama Shugaban Majalisar Dattawa.
Kuma babu ruwan mu da gungun masu kiran kan su ‘Coalition of Northern Group’, waɗanda su ka ce sun goyi bayan Akpabio
“Waɗannan gungun mutane dai ba da yawun Arewa su ka yi katoɓarar goyon bayan Akpabio ba.
“Babu cikakken ɗan Arewa mai kishin Arewa da zai goyi bayan Akpabio, saboda ba ya ƙaunar Arewa.
“Mu ne mu ka san  Akpabio, kuma mu ka san ko shi wane ne.
Saboda mu ne ke zaune a Kudu, mu mu ka san ‘yan Kudu masu kaunar Arewa.
Kuma maganar gaskiya Akpabio ba ya cikin masu ƙaunar Arewa.”
Sa’idu ya ce ko dai waɗanda su ka ce sun goyi bayan Akpabio sun yi ne a bisa rashin sani, ko kuma kuɗi aka ba su kawai.
PREMIUM TIMES Hausa ta buga labarin da Gwamna Ganduje na Kano ya ce gwamnonin APC sun ce Akpabio ne zaɓin su.
Gwamnan Jihar Kano, Abdullahi Ganduje ya bada sanarwar cewa gwamnonin jam’iyyyar APC sun yanke shawarar amincewa su zaɓi shugaban majalisar dattawa daga yankin Kudu maso Kudu.
Dama kuma a baya sun ce ko dai ya shugaban majalisar dattawa ɗin ya fito daga Kudu maso Gabas ko kuma ya fito daga Kudu maso Kudu.
Sun kuma yarda cewa muƙaman shugaban masu rinjaye da mataimakin masu rinjaye da kuma bulaliyar majalisa, a bayar da su ga ‘yan takarar da aka roƙa su ka janye.
Sai dai kuma a cikin wani bidiyo da aka datso daga gidan talabijin na AIT, an nuno Ganduje ya tabbatar da cewa gwamnonin APC sun amince a zaɓi tsohon gwamnan jihar Akwa Ibom, Godswill Akpabio ya zama Shugaban Majalisar Dattawa, domin ɗan yankin Kudu maso Kudu ne.
A cikin bidiyon an nuno Ganduje tare da wasu gwamnoni ciki har da Ben Ayade na Kuros Riba a wurin taro da wasu mutane.
Ganduje ya ƙara tabbatar da cewa babu abin da zai canja tsarin raba muƙaman majalisar dattawa da na majalisar tarayya zuwa shiyya-shiyya, kamar yadda su gwamnonin su ka tsara.
“Shugaban Majalisar Dattawa mun yarda a bai wa ɗan Kudu maso Kudu.
Kuma tsohon gwamnan Akwa Ibom, Sanata Godswill Akpabio mu ke so a bai wa.” Inji Ganduje.
EFCC ta ci kwalar tsohon Ministan Lantarki, ta na ƙoƙarin hana naira biliyan 22 wucewa ta maƙogaron sa
Hukumar EFCC ta tsare tsohon Ministan Harkokin Makamashi da Lantarki, Sale Mamman.
EFCC na zargin Mamman da karkatar da naira biliyan 22.
Wata majiyar da ba ta so PREMIUM TIMES ta ambaci sunan ta, ta bayyana cewa an tsare Mamman a ranar Laraba bayan ya kai kan sa Hedikwatar EFCC,   bisa amsa gayyatar da aka yi masa.
Mamman ya zama Ministan Lantarki daga Agusta 2019 zuwa Satumba, 2021.
Sai dai kuma ba zato ba tsammani Shugaba Muhammadu Buhari ya cire shi.
Majiya ta shaida wa wannan jarida cewa Mamman ya haɗa baki da wasu manyan jami’an Ma’aikatar Lantarki su ka karkatar da naira biliyan 22, sannan su ka yi watandar ta a tsakanin su.
Majiyar ta ce sun haɗa baki sun kacaccala naira biliyan 22 a tsakanin su, kuɗaɗen aikin tashar wutar lantarki ta Zungeru.
Majiya ta ƙara da cewa bincike ya gano Mamman ya sayi maka-makan kadarori a cikin Najeriya da ƙasashen waje.
Sannan kuma an an fara kwato maƙudan kuɗaɗe  na Naira da daloli.”
NAFDAC ta yi gargadi game da illar shan maganin kara karfin maza mai suna ‘PrimeZen Black 6000mg’
Hukumar kula da ingancin abinci da magunguna ta kasa NAFDAC ta gargadi mutane da su nisanta kansu da yin amfani da maganin karfin maza mai suna ‘PrimeZen Black 6000mg’.
Maganin PrimeZen Black 6000mg magani ne da Kamfanin hada magunguna dake kasar Amurka ‘Volt Candy, 324 S. Diamond Bar Blvd #212’ yake hada wa.
Shugaban hukumar NAFDAC Mojisola Adeyeye ta yi wannan gargadi a farkon wannan mako yayin da ta yi karin bayani cewa Hukumar Kula da magunna na kasar Amurka ta gano cewa maganin na kunshe da sinadarin  ‘Tadalafil da Sildenafil’ da ke iya cutar da lafiyar mutum.
Hukumar ta ce ana amfani da sinadarin Tadalafil da Sildenafil wajen kawar da matsalolin rashin jin shi’awar mace a jikin namiji sai dai kuma wadannan sinadarori na iya cutar da mutum idan har ya hadu da sinadarin ‘Nitrates’.
Shi Kuma sinadarin ‘Nitrates’ akan same shi ne a cikin magungunan da masu hawan jini da cututtukan dake kama zuciya ke amfani da su.
Hukumar ta yi wannan gargadi ganin cewa mutanen da suke fama da cututtukan zuciya da hawan jini ne za su fi amfani da wannan magani inda yin hakan ka iya kawo shanyewar bangaren jiki, hypotension da dai sauran su.
NAFDAC ta yi kira ga mutane da su guji amfani da magani tare da Kai karan duk wanda ke siyar da magani.
Hukumar ta yi kira ga mutane da su yi gaggawar zuwa asibiti a duk lokacin da aka samu matsala dalilin amfani da maganin.
SHUGABANCIN MAJALISA: Gbajabiamila da Akpabio sun gargaɗi masu bijire wa waɗanda APC ke so su shugabanci dattawa da mambobin tarayya
Kakakin Majalisar Tarayya, Femi Gbajabiamila shi da Zaɓaɓɓen Sanatan Akwa Ibom, Godswill Akpabio, sun gargaɗi zaɓaɓɓun ‘yan majalisa cewa a kul su ka bari saɓani da ƙiyayya su ka shiga tsakanin su da Zaɓaɓɓen Shugaban Ƙasa.
Sun ce idan su ka yi tawaye ga waɗanda APC ke so su yi shugabanci a Majalisar Dattawa da Majalisar Tarayya, to fa sun buɗe ƙofar shiga saɓani kenan tsakanin majalisa da shugaban ƙasa.
Su biyun sun bayar da wannan gargaɗi a ranar Laraba, a wurin wani taron da su ka yi da zaɓaɓɓun ‘yan majalisar tarayya,  a otal ɗin Hilton, Abuja.
Akpabio wanda tsohon Gwamnan Jihar Akwa Ibom ne a zamanin Umaru da zamanin Jonathan, ya yi sanata daga baya.
Sannan kuma ya koma APC, inda Shugaba Muhammadu Buhari ya naɗa shi Ministan Harkokin Neja Delta.
Akpabio shi APC da Tinubu ke so ya zama Shugaban Majalisar Dattawa.
Shi kuma Tajuddeen Abbas wakilin tarayya daga Jihar Kaduna, shi su ke so ya zama Kakakin Majalisar Tarayya.
Sai dai kuma wasu masu takarar muƙaman sun ƙi amincewa su janye masu.
Da ya ke tuna abin da ya faru a baya, Gbajabiamila ya bayyana cewa ya na da-na-sanin goyon bayan da ya yi wa Aminu Tambuwal ya zama Kakakin Majalisar Tarayya cikin 2011, ba tare da son ran Shugaba Goodluck Jonathan na lokacin ba.
A lokacin Gbajabiamila shi ne Shugaban Masu Rinjaye, kuma shi ya ja zugar goyon bayan Tambuwal da Mataimakiyar sa, Mulikat Akande.
Yayin da rigimar ke neman ta yi tsami, ɗaya daga cikin masu takarar, wato Gagdi, ya ce wa Tinubu Kaduna ba ta cancanci ta fito da Kakakin Majalisar Tarayya ba.
Ɗan Majalisar Tarayya wanda kuma ke sahun gaba na masu adawa kan batun fito da Kakakin Majalisar Tarayya, Yusuf Gagdi, ya bayyana cewa rashin adalci ne tantagarya da APC ta bayar da shugabancin majalisar tarayya ga jihar Kaduna.
KAKAKIN MAJALISA: Doguwa ya janye wa Abbas, wasu ƴan takara biyu sun bi sahu suma
Duk da kurin da shugaban masu rinjaye na majalisar wakilai na tarayya Ado Doguwa ya rika yi cewa babu wanda aya isa ya sa shi ya janye daga takarar kakakin majalisar tarayya, ya janye daga takarar.
Doguwa ya bayyana cewa ” Ni mutum mai ɗa’a da kishin jam’iyya.
Tunda abinda jam’iyya take so kenan wato Tajuddeen Abbas ya zama kakakin majalisa nima na bi daga yau.
Wannan shawara da Doguwa ya yanke ya biyo bayan ganawa ne da akbda shi da wasu ƴan jam’iyyar da ke kokarin daidata tsakanin ƴan majalisan su dawo su bi zaɓin jam’iyyar wato Tajuddeen Abbas, ya zama kakakin majalisar tarayya.
Bayan Doguwa wasu ƴan takara biyu suma sun janye wa Abbas.
Ƴan takaran sune, Abubakar Makki (APC, Jigawa) ds Tunji Raheem (APC, Kwara).
Sai dai kuma har yanzu gaggan masu neman kakakin majalisar tarayya wato Mukhtar Betara da Idris Wase har yanzu sun kafe akan bakan su na kin janye wa Tajuddeen Abbas.
WATA SABUWA A EFCC: ‘Akwai ‘ƙazantar harƙalla’ a jikin Bawa, a sauke shi a yi masa wankin-babban-bargo – Matawalle
Gwamna mai barin gado na Jihar Zamfara, Bello Matawalle, ya yi kira ga Shugaban EFCC AbdulRashid Bawa cewa ya sauka daga muƙamin sa, domin ya bada wuri a binciki ayyukan da aika-aikar da ya zarge shi ya aikata.
Matawalle ya ce shi da wasu fitattun ‘yan Najeriya su na da shaida da hujjojin harƙallar rashawar da Bawa ya gantsara.
Sai dai Gwamna Matawalle wanda zai sauka nan da makonni biyu, bai bayyana sunayen sauran fitattun da ya ce ɗin ba.
“Akwai buƙatar Bawa ya yi bayanin wasu batutuwa, ciki kuwa har da yadda Bawa ya riƙa sayar da wasu kadarorin da EFCC ta ƙwace, ba tare da ya bi ƙa’idar da doka ta shimfiɗa idan za a sayar da kadarorin ba.” Cewar Matawalle.
Gwamnan wanda ya faɗi zaɓen karo na biyu a Zamfara, ya bayyana haka a cikin wata sanarwa da ya fitar ga manema labarai a ranar Laraba.
Haka kuma ya yi kira ga EFCC su faɗaɗa bincike har kan manyan jami’an Fadar Shugaban Ƙasa da Ministoci, ba wai su tsaya kan gwamnoni masu harin mulki kwanan kaɗai ba.
Ya ce kamata ya yi EFCC ta riƙa faɗaɗa binciken zambar kuɗaɗe da rashawa a kowane ɓangaren gwamnati, ba wai ta riƙa tsince-tsincen wasu ɗaiɗaikun da ta ke ɗauka ta ƙyale wasu ba.
Matawalle ya ce ya na magana ne bayan an ja hankalin sa kan wata sanarwar da Bawa ya yi, wadda ya aika wa dukkan gwamnoni masu barin gado da kuma Kwamishinoni na kowace jiha masu barin gado, wadda ya sanar da su cewa EFCC za ta fara binciken su.
A kan haka ne ya ce wannan daidai ne, amma ya kamata a haɗa da manyan jami’an Fadar Shugaban Ƙasa, Ministoci da sauran manyan shugabannin hukumomi.
Matawalle ya ce akwai buƙatar a binciki yadda Bawa ya riƙa tsara yarjejeniyar maido wa gwamnati wani kaso na kuɗaɗe tsakanin sa da wasu da ake zargi, maimakon ya gurfanar da su kotu.
A farkon makon nan Matawalle ya roƙi Shugaba Muhammadu Buhari cewa kada ya bar Gwamnan Babban Bankin Najeriya, Godwin Emefiele ya fice waje da sunan tafiya ƙarin karatu.
Ya ce idan ya tafi, guduwa zai yi, tunda akwai sauran watanni goma na wa’adin sa da bai kammala ba.
ZAMFARA: Mahara sun gudu sun bar bindigar harbo jiragen sama a dajin Gumi da Bukkuyum -Inji ‘Yan Sanda
Rundunar ‘Yan Sandan Jihar Zamfara ta bayyana sanarwar kama wasu mutum huɗu da ake zargi da safarar sayar da sassan jikin mutum, sai kuma wani da ya ke cin naman mutum, a Gusau, babban Jihar Zamfara.
Yayin da ake tuhumar su da laifin sayar da sassan jikin mutum, kisa da kuma cin naman mutane, wanda ke cin naman mai suna Ahmed Baba, ya shaida wa ‘yan sanda da kan sa cewa shi ya na cin naman mutum, kuma ba yau ya fara ba.
Ahmed Baba wanda magidanci ne mai ‘ya’ya 19, ya ce inda ya fi daɗi a sassan jikin mutum shi ne maƙogaro.
Kama Ahmed Baba da aka yi, ya kawo nasarar kama wasu masu safarar sassan jikin mutum su uku da Abdulshakur Muhammad, Abdullahi Buba da Ahmad Tukur.
An samu sassan mutum da su ka haɗa da hanji, maƙogaro, azzakari da idanu biyu.
“Ahmed Baba ne ya sa na samo masa sassan naman jikin mutum domin ya biya shi ladar Naira 500,000.00, kuma ya je ya samo.
Haka nan ‘yan sanda sun kama wata mata mai suna A’isha Ibrahim, wadda aka zarga da satar ɗan kishiyar ta, don ta sayar.
Kwato Bindigar Tashi-gari-barde:
Kakakin Yaɗa Labaran ‘Yan Sandan Zamfara, Mohammed Shehu ya sanar da cewa ‘yan sanda sun yi arangama da ‘yan bindiga a yankunan Gumi da Bukkuyum.
A wannan artabun ne Shegu ya ce an ƙwato babbar bindiga samfurin harbo jiragen sama, wato tashi-gari-barde da wata bindiga ɗaya.
Ya ce an yi arangama sosai har ‘yan bindiga su ka ga an fi ƙarfin su, su ka shige cikin daji, su ka jefar da tashi-gari-barde a fagen yaƙi.
An yi min murɗiya ne a zaɓen APC, ban yarda ba  sai an sake zaɓe – Korafin Bashir Ahmad
Tsohon mai taimakawa Buhari kan sabbin kafafen yaɗa labarai Bashir Ahmad ya zargi abokin ɗan takarar sa Mahmud Gaya da murɗe zaɓen fidda gwani da aka yi ranar Alhamis a Kano.
A doguwar jawabi da ya saka a shafinsa ta Facebook, bashi ya ce an yi masa karfa karfa ne a wajen zaɓen fidda gwanin.
” Abin mamaki a ce wai ni kai na da zo wurin zaɓen da kyar aka bari na shiga zauren da ka gudanar da zaɓen.
Ƴan daba ne kawai suka zagaye wurin duk sun hana deliget shiga.
” Na fito takara ne domin in wakilci mutane na amma ba wai don wata manufa ba.
Ko da na shiga zaurin taron kuma na ga abinda ake yi ba irin abinda ya kamata ba ne sai na na fice daga ciki.
Bashir ya yi kira ga jam’iyyar da madu faɗa a APC da su gaggauta soke wannan zaɓe, sannan a sake shirya wani zaɓen tunda wuri.
” Yin haka shine zai karawa jam’iyyar mu ta APC daraja sannan ya ceto ta daga masu ƙarfa ƙarfa a jam’iyyar.
” Ni dai Bashir Ahmad ban amince da sakamakon zaɓen ba kuma ina kira da a gaggauta sake zaɓen domin ceto jam’iyyar daga hannun miyagun ƴan siyasa.
Mahmud Gaya wanda shine ɗan majalisan da ke kan kujera ya lashe zaɓen da ƙuri’u 198 inda shi kuma Bashir ya samu kuri’u 16 kacal.
Ƙungiya ta yi kira ga gwamnati ta ware kuɗaɗe domin samar da dabarun bada tazarar Iyali
Ƙungiya mai zaman kanta ‘Medical Women Association of Nigeria’ wace ta haɗa kawance da kungiyar ‘Advocacy in child and family health At Scale’ ta yi kira ga gwamnatin tarayya ta ware isassun kuɗaɗe domin samar da dabarun bada tazarar Iyali a kasar nan.
Wannan kira ya biyo bayan dakatar da  tallafin Euro miliyan 3  da gwamnatin kasar Birtaniya ta ke baiwa Najeriya duk shekara.
Shugaban kungiyar Minnie Oseji ta ce janye wannan tallafi da kasar UK ta yi zai yi sanadiyyar afkawa cikin matsalolin kula da kiwon lafiyar musamman mata a kasar nan
Ta ce daga shekarar 2012 zuwa 2020 kasar Birtaniya ta tallafa wa asusun bada tazarar haihuwa ta Najeriya da euro miliyan 21 wanda aka yi amfani da su wajen ceto rayukan matan da ba za su iya hana kansu daukan ciki ba a Najeriya.
Oseji ta ce tallafin da kasar Birtaniya ke badawa duk shekara a Najeriya ya kai kashi 80% na kuɗaɗen da ake kashewa daga  asusun.
Ta ce hakan ya nuna cewa Najeriya za ta cika kashi 80% na gurbin da kasar UK za ta bari a asusun.
Oseji ta yi kira ga gwamnatin UK da ta tausayawa Najeriya ta ci gaba da tallafawa fannin bada tazarar haihuwa domin ceto rayukan mata a kasar nan.
Ta kuma yi kira ga gwamnatin Najeriya ta kara zage damtse wajen cika alkawarin inganta kiwon lafiya mata da yara kanana da ta yi wa kasar nan.
Hukumar NBC ta gayyaci mai gabatar da shirin ‘Berekete’, bayan macen da ta kona gashin kan yarinya barkatai, ta sha mari barkatai a hannun sa
Hukumar Kula da Gidajen Radio da Talbijin ta Kasa (NBC), ta gayyaci Ahmed Isah mai gabatar da shirin Berekete a Gidan Radiyon Human Right da ke Abuja, bisa dalilin gaura wa wata mata mari da ya yi a lokacin da ya ke bagatar da shirin sa.
Mataimakin Daraktan NBC Ekanem Antia ya sanar wa manema labarai a ranar alhamis cewa sun gayyaci Ahmed Isah, saboda hukumar ta damu da abin da ya faru a Human Right Radio.
Antia ya ce gayyatar da su ka yi wa Isah za ta ba hukumar damar ji da sanin takamaimen abin da ya faru har ya kai ga kife wacce ya ke wa tambayoyin da mari, kuma aka nuna kai tsaye a soshiyal midiya.
“Hukumar za ta yi adalci ga dukkan ‘yan kasa da kuma mai gabatar da shirin kuma za a bai wa kowane dan kasa damar tofa albarkacin bakin sa kafin a yanke hukunci.
“Dalili kenan NBC ta aika da takardar gayyata ga Shugaban Gidan Radiyon Human Rights da kuma mai gabatar da shirin, Ahmed Isah su zo su bada bayanin abin da ya fsru.”
Daga nan ya bukaci masu gidajen radiyo su fahimci irin nauyin da ke kan su ganin yadda dimbin jama’a sun maida hankali wajen sauraren su.
Wani shirin Gidan Radiyon BBC ys nuno Ahmed Isah, wanda aka fi sani da Ordinary President ya na dalla wa wata mata mari bisa dalilin ta kona gashin kan wata karamar yarinya.
Tuni dai ya bai wa matar da mara hakuri, ya nemi afuwa ga ‘yan Najeriya da kuma Hukumar NBC.
Gwamnan Edo ya bijire wa umarnin kotu, ya ce sai mai shaidar rigakafin korona zai yi sallar jam’i a masallaci
Gwamna Godwin Obaseki na Jihar Edo a Kudu maso Kudu, ya bijire wa umarnin kotu, inda ya tubure cewa sai wanda aka yi wa rigakafin cutar korona kaɗai za a bari ya shiga masallaci, coci-coci, bankuna da sauran wuraren haɗuwar jama’a.
Wannan matsaya ta sa dai ta ci karo da hukuncin da Babbar Kotun Tarayya ta Fatakwal ta yanke, cewa Obaseki ya jingine wannan umarni na sa har sai kotun ta gama bin ba’asin ƙarar da aka shigar cewa umarnin ya take haƙƙi ɗan adam.
Sai dai shi kuma Obaseki a ranar Laraba da ta gabata, ya shaida wa manema labarai cewa matsawar jama’a su ka ƙi bin umarnin bin ƙa’idoji da sharuɗɗan kiyaye kamuwa ko watsa cutar korona a cikin jama’a, to zai ƙaƙaba dokar kullen korona kawai.
Obaseki ya shawarci duk wasu masu taro na addini ko na bukukuwa ko na kasuwanci, su tabbatar waɗanda za su halarta sun yi rigakafin korona, kuma su na ɗauke da katin shaida.
Sai dai kuma masu ƙorafi da wannan umarni na ganin cewa kakkausan kalaman gwamnan na nuni da tilasta wa jama’a yin riga-kafi da sun ƙi da sun so a bisa dolen-dole kenan.
PREMIUM TIMES Hausa ta buga labarin cewa Babbar Kotu ta hana Gwamna ƙaƙaba dokar shiga masallatai da coci-coci da katin shaidar rigakafin korona.
Babbar Kotun Fatakwal da ke Jihar Ribas ta dakatar da Gwamna Godwin Obaseki na Jihar Edo daga ƙaƙaba dokar hana shiga masallatai da coci-coci sai da katin shaidar rigakafin korona.
Cikin wani hukunci da Mai Shari’a Stephen Pam ya yanke a ranar 30 Ga Agusta, ya ce kada Gwamna Obaseki ya ƙaƙaba dokar, har sai an gama sauraren ƙarar da Babban Lauya Echezona Etiaba ya shigar a madadin mai ƙara Charles Oseretin.
Oseriten ya nemi a hana Obaseki ƙaƙaba dokar tilasta wa mutane a danƙara masu rigakafin korona da kuma hana su shiga wuraren ibadu da sauran wuraren hada-hada idan ba su da katin shaidar rigakafin korona.
Ya ce wannan take masu ‘yancin ɗan adam ne Gwamna Obaseki ke neman yi.
Mai Shari’a ya sa ranar 10 Ga Satumba zai yanke hukunci.
Ranar Lahadi ce wannan jarida ta ruwaito Gwamna Obaseki ya hana shiga masallatai, coci-coci da bankuna sai da katin shaidar rigakafin korona.
Gwamna Godwin Obaseki na Jihar Edo ya hana Musulmai da Kiristoci shiga masallatai da coci-coci ba tare da katin shaidar an yi wa mutum rigakafin korona ba.
Wannan doka ta shafi shiga bankuna da sauran wuraren da dandazon jama’a ke taruwa.
Obaseki ya yi wannan bayani a Benin, babban birnin jihar, a lokacin da ya ke ƙaddamar da fara yin allurar korona kashi na 2 a jihar.
“Daga makonni biyu na farkon watan Satumba za a hana shiga masallatai da coci-coci da bankuna da sauran wuraren ayyukan gwamnati ga duk wanda ba a yi wa rigakafin korona ba.
“Alamomi sun nuna tabbas korona ta samu gindin zama cikin jama’a daram-daƙam.
Kuma babu wanda zai iya cewa wani nau’in korona bayan wannan na ‘Delta Varient’ ba zai iya bayyana ya fantsama ba.
“Saboda haka mu ba za mu sake kulle Jihar Edo ba, amma dai za mu hana duk wanda ba a yi wa rigakafi ba shiga cikin jama’a a wuraren ibada, ma’aikatu da sauran wuraren da jama’a ke hada-hada, kamar bankuna da sauran su.”
Obaseki ya ce tuni an tsara komai yadda jami’an tsaro za su riƙa hana wanda bai ɗauke da katin shaidar korona shiga masallatai da coci-coci da sauran wuraren taruwar jama’a.”
Gwamnan ya nuna damuwa ganin yadda cutar korona ke ƙara bazuwa a jihar
Edo.
Ya ce gwamnatin sa za ta yi ƙoƙarin ganin an yi wa aƙalla kashi 60% cikin 100% na ‘yan jihar Edo rigakafin korona nan da ƙarshen shekara mai zuwa.
RIGIMAR SHUGABANCIN MAJALISA: Zaɓaɓɓun gamayyar jam’iyyun adawa sun kafa kwamitin fito da ɗan takara ɗaya tilo
A ƙarshen makon jiya ne PREMIUM TIMES Hausa ta buga labarin cewa Tinubu ya ‘yarda’ Tajuddeen Abbas ya zama Kakakin Majalisar Tarayya.
Alamomi masu ƙarfi kuma tabbatattu na nuna cewa Zaɓaɓɓen Shugaban Ƙasa, Bola Tinubu ya amunce Honorabul Tajuddeen Abbas daga Jihar Kaduna ya zama Kakakin Majalisar  Wakilai ta Ƙasa, wato Majalisar Tarayya.
Haka kan kuma ya amince Ben Kalu daga Abia ya zama Mataimakin Kakakin Majalisar Tarayya.
Idan hakan ta tabbata, to yankin Arewa ta Tsakiya ya tashi a cikin ‘yan-kalar-dangi kenan, ta yadda dukkan muƙamai shida bai samu ko ɗaya ba.
Tinubu ya amince da Abbas a wani taron da aka yi a ranar Juma’a da rana, a gidan da Gwamnatin Tarayya ta zaunar da Zaɓaɓɓen Shugaban Ƙasa, wato Defence House, da ke Maitama, Abuja.
Ben Kalu, wanda ɗan majalisa ne daga Jihar Abiya, q yankin Kudu maso Gabas, an ɗauko shi ne domin a saisaita giɓin yankin na su.
Alamomi kuma sun nuna cewa Tinubu ya amince  tsohon Gwamnan Jihar Akwa Ibom, Godswill Akpabio ya kasance Shugaban Majalisar Dattawa, shi kuma Barau Jibrin daga Kano ya zama mataimakin sa.
An ɗauki Barau daga Arewa maso Yamma, yankin da Shugaban Ƙasa mai barin gado, Buhari ya fito.
Tunda Shugaba ya fito daga Kudu maso Yamma, mataimakin sa daga Arewa maso Gabas, Kakaki daga daga Arewa maso Yamma, Shugaban Majalisar Dattawa daga Kudu maso Kudu, sauran muƙamai da su ka rage kuma za a raba su cikin sauran shiyyoyi kenan.
A kula cewa Mataimakin Shugaban Majalisar Tarayya zai fito daga Kudu maso Gabas kenan, idan aka tafi a kan wannan yarjejeniya.
Takarar Shugabancin Majalisar Tarayya: ‘Ba Zan Janye Wa Kowa Ba’: Hasalallen ɗan takara daga Arewa ta Tsakiya:
Wani ɗan takara daga Arewa ta Tsakiya da ya nemi a sakaya sunan sa, ya shaida wa wakilin mu cewa ba fa zai janye wa kowa takarar da ya ke yi ba.
Ya ce ya tuntuɓi shugabannin LP da Rabi’u  da Gwamna Bala Mohammed na Bauchi da wasu, kuma duk sun ba shi tabbacin zai yi nasara a zaɓen Kakakin Majalisa da za a yi a ranar 13 Ga Yuni.
KADUNA: Fatima ta roki kotu ta dakatar da mahaifinta yi mata auren dole
A kotun shari’a dake jihar Kaduna ne Fatima Aliyu mai shekaru 20 ta kai karar mahaifinta Aliyu Muhammad dalilin kokarin yi mata auren dole da wanda bata so.
Fatima wacce ke magana ta bakin lauyanta dake kare ta Malam Y.A Bulama ta ce mahaifinta ya na matsamata lallai sai ta auri wani wadda ba ta so dole bayan ga wanda take so.
Bulama ya ce Fatima ta maka mahaifinta a kotu ne ba don ta nuna masa rashin kunya ba ko kuma wani abu makamancin haka, sai don a kwato mata hakkin ta don bata son shi.
Shi kuwa Muhammad ya ce tun mahaifan sa na da rai ne suke yi musu baiko cewa za su auri juna.
Dalilin haka ne ya sa ya ke so ya ga ya cika burin iyayen na su.
“Na aurar da ‘ya’ya na mata shida a kauyen nan kuma duk sana zaman lafiya da mazajen su.Ina tabbatar muku cewa mahaifiyar Fatima ce ke zuga ta ta bijire wa wannan abin alheri da nake so na kulla.
Alkalin kotun Malam Isiyaku Abdulrahman ya ce bisa ga dokan shari’a Muhammad na da ikon zaba wa ‘yarsa mijin aure.
Sai dai kuma Abdulrahman ya ce  bai kamata a yi mata auren dole ba.
A karshe dai alkalin kotun ya hore su duk biyun su yi abinda ya dace.
kadsa a yiwa fatima Auren dole ita kuma ta bi umarnin mahaifanta shine ya fi dacewa.
Kotun sauraren kararrakin zaben shugaban kasa ta yi watsi da ɗaya daga cikin kararrakin da aka shigar kan nasarar Tinubu
Kotun sauraren kararrakin zaben shugaban kasa da ke Abuja a ranar Litinin ta yi watsi da daya daga cikin kararraki biyar da ke kalubalantar nasarar Bola Tinubu a zaben da aka gudanar a ranar 25 ga watan Fabrairu.
Kwamitin alkalai biyar na kotun karkashin jagorancin Haruna Tsammani ya yi watsi da karar bayan lauyan mai shigar da kara ya sanar da janye karar.
Wannan dai shi ne kara na farko a cikin kararraki biyar da kotun ta samu da za a saurare shi.
Tun farko dai kotu ta tabbatar wa duk masu shigar da kara cewa za ta yi adalci ga dukkan bangarori.
Lauyoyin, kuma a jawaban su sun tabbatar wa kotu cewa lallai za su bada haɗin kai matuka.
Ƙara ta farko wacce a ka yi watsi da ita ita ce wadda jam’t AA ta kalubalanci nasarar Tinubu bisa dalilin wai ba a saka sunan ɗan takaran ta na shugaban kasa a manhajar iReV ba.
Bayan ƴar taƙaddama da  aka samu tsakanin lauyoyi a farkon zaman, A karshe lauyoyi masu kare AA da kansu suka janye karar inda daga bisani kuma kotu ta yi watsi da shi kwatakwata.
Lauyoyi masu kare hukumar zaɓe INEC da na zaɓaɓɓen shugaban kasa Bola Tinubu duk sun amince da hukuncin kotun.
Fargaba yayin da jirgin saman Max Air da ya taso daga Yola ya yi saukar gaggawa a fili jirgin saman Abuja
A ranar Lahadi ne jama’a suka afka cikin ruɗani da fargaba a filin jirgin sama na Nnamdi Azikiwe da ke Abuja bayan da wani jirgin saman Max Air ya yi saukar gaggawa a filin.
Lamarin ya faru ne da misalin karfe 3:00 na rana.
kuma ba a samu asarar rai ba, kamar yadda  PREMIUM TIMES ta jiyo.
Wasu majiyoyi a filin jirgin da suka nemi a sakaya sunayensu saboda ba su da izinin yin magana a kan lamarin sun ce lamarin ya hana zirga-zirgar jiragen sama da dama da ke sauka a filin.
Bayan haka wasu fasinjoji dun shaida cewa an samu jinkiri wajen tashin jirgin su da zai sauka a Abuja saboda hatsarin da aka yi.
Amma kuma mahukunta sun shaida cewa ba a samu ko da mutum ɗaya da ya samu do da kurzina bane a yayin wannan hatsari.
Duka fasinjoji sun sauka lafiya
Mahukunta sun ce tayouyin jirgin ne suka fashe a lokacin da yake kokarin sauka a filin Abuja.
Amma kuma cikin gaggawa Injiniyoyi suka dira wa lamarin har aka samu shawo kansa cikin sauki.
Jirgin saman ya taso me daga Yola zuwa Abuja.
YUNƘURIN CIRE ƘODA: Dalilin da ya sa Mai Shari’a ya yi wa Beatrice matar Ekweremadu sassaucin ɗaurin shekaru 4 da wata 6 a kurkuku
A wani bidiyon shari’ar  laifin yunƙurin cira da dashen ƙoda ba bisa ƙa’ida ba da kotun Ingila ta yanke wa tsohon Mataimakin Shugaban Majalisar Dattawa, Ike Ekweremadu da matar sa Beatrice a ranar Juma’a, an karanto wa Beatrice dalilin da ya sa za a yi ma ta sassauci.
Mai Shari’a ya ci gaba da cewa:
1.
Beatrice, kotu ta gamsu da cewa babu hannun ki wajen ƙullalliyar nemo yaron da aka yi niyyar cirar ƙodar ki don a dasa wa ‘yar ki Sonia.
2.
Kuma babu hannun ki wajen ƙoƙarin da mijin ki ya yi wajen nemo wasu da aka nemi a ciri ƙoda daga ɗaya daga cikin su, bayan Asibitin Royal Family ya ƙi cire ƙodar wanda aka taho da shi nan Landan daga Najeriya.
3.
Kotu ta gamsu da shaidun da aka aiko mata a kan ki cewa ke mutuniyar kirki ce.
4.
Kotu ta gamsu ki na da tausayin marasa galihu.
5.
Kotu ta yi nazarin irin rawar da ki ta taka ke da mijin ki wajen kafa Gidauniyar Ikewe Foundation, wadda ke taimaka wa ɗimbin marasa galihu.
6.
Kotu ta yi la’akari da cewa kin shiga wannan tsomomuwa saboda tsananin tausayin halin da ‘yar ki Sonia ke ciki, har ki ka kauce hanya wajen ƙoƙarin ganin kun ceci rayuwar ta.
7.
Kotu ta yi la’akari da muhimmancin uwa a wurin maras lafiya, musamman Sonia ‘yar ki.
Rashin ki kusa da ita ko rashin samun kulawar ki gare ta zai ƙara sanya ta damuwa.
8.
Saboda haka kotu ta ɗaure ki shekaru 4 da wata 6.
9.
Za ki yi zaman kurkuku na kashi biyu bisa ukun shekarun da aka yanke maki.
Bisa la’akari da cewa kin yi zaman talala a cikin gida daga 9 na dare zuwa 7 na safe, har tsawon kwanaki 240.
PREMIUM TIMES Hausa ta bada labarin yadda Mai Shari’a ya karanto wa Sanata Ekweremadu na sa laifukan da kuma dalilin da ya sa shi ma ya sassauta mata tsawon ɗauri a kurkuku.
Yadda Kotun Ingila Ta Kama Ike Ekweremadu Da Laifin Yunƙurin Cire Ƙodar Mai Tura ‘Barrow’:
PREMIUM TIMES Hausa ta kalli bidiyon bayanin Mai Shari’a, inda ya riƙa lissafo irin laifukan da Ekweremadu, matar sa da likitan sa su ka yi wajen ƙoƙarin cire ƙodar wani matashi ba tare da amincewar sa ba.
Ga bayanan sa nan dalla-dalla:
Mai Shari’a: “Matashin da aka ɗauko daga Najeriya zuwa nan Ingila domin a cire ƙodar sa a dasa wa Sonia, ‘yar Ekweremadu, ya ce wa kotu ba sai ta ambaci sunan sa a yau ranar yanke hukunci ba.
Don haka a bayanin da zan yi, zan riƙa kiran sunan matashin da suna ‘C’:
Da da farko dai C ya tashi a ƙauyen da ko wutar lantarki da ruwan famfo babu.
Matsalar rayuwa ta kai shi fita daga ƙauyen su zuwa Legas tun ya na ɗan shekara 15, inda ya riƙa sayar da tarkacen kayan wayar, irin su murfin waya da ledar rufe fuskar waya (screen guard).
Abin da C ya ke samu a kullum bai wuce Naira 3,000 ba, kwatankwacin fam 7 na Ingila.
An yi masa gwajin jini a Legas, inda aka tabbatar cewa rukunin jinin sa iri ɗaya ne da na Sonia, ‘yar ka kai Ekweremadu.
C ya amince za ka kawo shi Ingila, amma bai san abin da ku ka ƙulla za ku yi da shi ba.
Shi ya sa bai ma amince da yardar sa a cire ƙodar sa a sanya wa Sonia ba.
Babu wani dalilin ma da zai sa a ciri ƙodar sa a sanya wa Sonia, saboda babu alaƙa ta jini a tsakanin su.
Kafin a zo da C nan Ingila bai san iyalin ka ko ɗaya ba.
A ƙoƙarin da kai Ekweremadu ka yi na cire ƙodar C, ba ka yi wani tanadi na ɗorewar kula da lafiyar sa ba, bayan an cire masa ƙoda.
Akwai bambanci mai yawa da kuma tazara sosai tsakanin kai Ekweremadu da kuma C. Kai Ekweremadu babban mutum ne da ya riƙe muƙamin Mataimakin Shugaban Majalisar Dattawa.
Ka na da ɗimbin ma’aikata a ƙarƙashin ka.
Akwai masu yi maka hidima, masu dafa wa kai da iyalan ka abinci, direbobi da sauran su.
10.
Ka na da tarin dukiya da kadarorin gidaje a ƙasashe daban-daban a duniya.
Gidajen ka za su kai 40.
11.
Bincike ya gano a wani asusun ajiyar ka na banki ka saka fam na Ingila 450 a cikin watanni shida.
12.
Shi kuwa C faƙiri ne, domin ko kuɗin motar da zai je Abuja daga Legas ba shi da su.
13.
Kai Ekweremadu, matar ka da likita kun shirya haƙallar kawo C Ingila da nufin yi masa cin-moriyar-ganga, sannan ku yada kwauren ta.
Alhali kuma ka na sane cewa abin da ka yi ya keta doka.
14.
Kai da kan ka Ekweremadu ka na cikin sanatocin da ku ka yi dokar da ta haramta aikata irin wannan laifin da ka aikata a Najeriya.
Ekweremadu kai ka shige gaba wajen samar wa C bizar zuwa da shi Ingila.
15.
Kai Ekweremadu, ta ɗibga ƙarya a wurin jami’an biza, ka ce C ɗan mace da ɗan namiji ya ke da Sonia.
Ka ce ‘yan’uwan juna ne.
16.
Kai Ekweremadu ka sake yin wata ƙaryar, wadda ka ce C ɗan’uwan ka ne na jini.
17.
Kuma ka je kotu ka ji irin wannan rantsuwa ta ‘affidavit’ cewa C da Sonia ɗan mace da ‘yar namiji su ke.
18.
Bincike ya nuna ka ce za a biya shi Naira miliyan 3, lamarin da kai kan ka ka san laifi ne, harƙalla ce.
19.
Hujjoji sun tabbatar da cewa ka haɗa harƙalla da wata ma’aikaciyar Asibitin Riyal Family Hospital, wadda ke fassara wa C batutuwa, kuma ku ka shirya idan aka cire masa ƙoda, ita ce za ta riƙa yi masa tafintar kula da lafiyar sa, a lokacin da zai yi zaman jiyya.
20.
Asibitin Royal Family ya gano akwai ƙarya a takamaimen shekarun yaron, kuma akwai mishkilar asalin ƙabilar sa, saɓanin yadda kai Ekweremadu ka nuna.
Waɗannan da wasu dalilai ne ya sa asibitin ya ƙi amincewa ya cire ƙodar C, ballanata har a kai ga cire ta Sonia a dasa mata ta C ɗin.
21.
Ka tashi tsaye Ekweremadu.
Ka na da masaniyar cewa C bai san komai dangane da ƙulle-ƙullen da ku ke yi a kan sa ba.
22.
Sannan kuma ka na sane cewa C talaka ne, kuma faƙiri.
23.
Ekweremadu har ƙoƙarin samun wani da za a cire ƙodar sa ka sake yi, bayan asibiti ya ƙi amincewa su cire ta C.
24.
Kai Ekweremadu har mutum biyu ka yi ƙoƙarin samu domin a samu daidaiton wanda za a cire ƙodar sa, ta haramtacciyar hanyar da ku ka so yi wa C.
25.
Duk da haka, kotu ta yi la’akari da kai ma ka na fama da ta ka rashin lafiyar.
Sannan kuma a tarihi, kotu ba ta taɓa ɗaure ka ba.
26.
Tulin shaidu da aka riƙa aiko mana sun tabbatar da cewa wannan kotun ta gamsu cewa kai mutumin kirki ne.
27.
Kai ke da Gidauniyar Ikewa Faundation mai taimaka wa marasa galihu.
Wannan ya ƙara fito da kirkin ka a cikin al’umma.
28.
Na karanta kyawawan halayen ka cikin wata wasiƙa da aiko mai shafuka 51.
29.
Na yarda da kyakkyawar shaidar da tsohon Shugaban Ƙasa na Najeriya ya bayar a kan ka.
30.
Kuma na yi la’akari da kyakkyawar shaida da roƙon da Majalisar Dattawa ta Najeriya da Kakakin Majalisar Tarayya na Najeriya su ka bayar a kan ka.
31.
Na kuma yi nazarin wasu bayanai a kan ka, na gano kai mutum ne mai son zaman lafiya, ba a ƙasar ka kaɗai ba, har ma a wasu ƙasashe.
32.
Ekweremadu masu, na saurari shaidar da ‘yar ka Sonia, maras lafiya ta bayar a kan ka.
33.
Kuma na yi la’akari da cewa ka aikata abubuwan da ka aikata bisa shauƙi da ƙaunar Sonia ‘yar ka, tare da tsanannin tausayin halin da ta ke ciki.
34.
Ekweremadu, na gamsu kai mutumin kirki ne, mai taimakon marasa galihu kuma wanda ya bayar da gagarimar gudummawa a dimokraɗiyya.
Zan yanke maka hukunci bisa la’akari da kyakkyawan shaidun da aka yi a kan ka.
Cikin masu yabon ka ɗin har da Babban Bishop na Enugu.
35.
Ina ma a ce ka bi hanyar da ta dace wajen ƙoƙarin neman wa ‘yar ka Sonia magani.
Daga nan kuma Mai Shari’a ya riƙa karanto yadda kotu ta kama Beatrice matar Ekweremadu da laifi, ita da likitan Ekweremadu.
An ɗaure Ekweremadu shekaru 9 da wata 8,
sai dai Mai Shari’a ya ce zai yi kashi biyu bisa ukun adadin shekarun da aka yanke masa ne.
Matar sa shekaru 4 da wata 6, sai likita shekara 10.
FARA KWASO ‘YAN NAJERIYA DAGA SUDAN: Minista Sadiya ta fara raba wa kowanen su tallafin naira 100,000 da masauki a Otal
Jimillar ‘yan Nijeriya 376 da su ka maƙale a ƙasar Sudan sun iso Abuja lafiya sakamakon aikin kwaso su da Gwamnatin Tarayya ke yi.
Mai ba da shawara ga Ministar Harkokin Jinƙai, Agaji da Inganta Rayuwa, Miss Nneka Anibeze, ita ce ta bayyana haka a wata sanarwa da ta ba manema labarai a ranar Alhamis.
Ta ƙara da cewa kashin farko na mutanen da aka kwaso, wato mutum 94, sun sauka ne a daren ranar Laraba a jirgin Rundunar Mayaƙan Sama na Nijeriya samfurin Hercules C-130, yayin da sauran mutum 282 su ka sauka a jirgin kamfanin Air Peace.
Ministar Harkokin Jinƙai, Agaji da Inganta Rayuwa, Hajiya Sadiya Umar Farouq, ita ce ta tsaya a filin jirgin sama na Abuja domin tarbar waɗanda aka ceto daga Sudan ɗin.
A jawabin maraba da ta yi masu, ministar ta yi godiya ga Gwamnatin Tarayya saboda tattaunawar fahimtar juna da ta yi da gwamnatin Sudan wadda har ta kai ga samun karɓar ‘yan Nijeriya tare da kwaso su daga ƙasar da yaƙi ya ɓarke.
Ta ce: “Mun yi murna da ganin sun iso lafiya kuma babu wani rai da ya salwanta.
Sun sha matuƙar wahala amma mun gode wa Allah da su ka iso gida lafiya.
“Mu na gode wa Gwamnatin Tarayya saboda nasarar da aka samu a aikin ceto ‘yan Nijeriyar da ke Sudan.
Mu na addu’ar a samu zaman lafiya a Sudan da ma kowane ɓangare na ƙasar nan.
“Yaƙi ba abu ne mai kyau ba.
Kun dai ga yadda mutanen da su ka tafi karatu su ka zama ‘yan gudun hijira ba zato ba tsammani.
Wannan ba kawai bala’i ne na ƙasa da ƙasa ba, a’a, bala’i ne kuma da ya shafi jinƙan rayuwar bil’adama.
“Za mu ba ko wannen su kuɗi N100,000 domin su yi kuɗin mota zuwa wajen iyalan su.
Haka kuma mun tanadar da masauki a otal ga waɗanda aka kwaso ɗin har sai sun haɗu da iyalan su, yayin da kuma waɗanda ke buƙatar a duba lafiyar su an yi masu hakan.“
Minista Sadiya kuma ta bayyana cewa kamar yadda Shugaba Muhammadu Buhari ya umarta, babu wani ɗan Nijeriya da ke son ya tsere daga halin da ake ciki a Sudan da za a bar shi a baya.
Ta ce, “Ma’aikatar Harkokin Jinƙai, Agaji da Inganta Rayuwa da kuma Ma’aikatar Harkokin Ƙasashen Waje da sauran ma’aikatun gwamnati irin su NEMA, NCFRMI, NIDCOM, NIA da Rundunar Mayaƙan Sama na Nijeriya su na aiki tare da Ofisoshin Jakadancin Nijeriya da ke Sudan, Masar, Etofiya da Chadi domin tabbatar da cewa ko mutum ɗaya ba a baro ba.
Don haka, dukkan ɗan Nijeriyar da ke so ya tsere daga halin da ake ciki a Sudan za a dawo da shi gida cikin tsaro da darajtawa.
“Aikin kwashe mutanen ya gudana ne ta hanyoyi masu wuyar sha’ani na wasu mutane da su ka zama dillalai a lamarin, wanda hakan ne ya sa aka riƙa fuskantar matsalolin da aikin ya ci karo da su.
An shirya ci gaba da kwaso mutanen mu kuma aikin zai gudana da sauri-sauri fiye da da har sai an kwashe dukkan ‘yan Nijeriya da ke Sudan an kawo su gida.”
Ita dai Sudan, ta auka cikin rikicin yaƙi ne a ranar 15 ga Afrilu lokacin da wasu sassa na sojojin ƙasar masu adawa da juna su ka fara kai wa juna hari a birnin Khartoum da yankin Darfur.
Ba za mu taba mantawa da kai ba, Allah ya gafarta maka Marigayi Umaru ‘Yar Adua – Tinubu
Zababben shugaban Kasa Bola Tinubu ya yi alhinin tunawa da marigayi tsohon shugaban kasa Umaru Yar’aduwa da da ya rasu shekaru 13 da suka wuce a irin rana ta yau, wato 5 ga Mayu.
A yau, kamar kullum, ina tunawa da abokina kuma dan uwana na kud-da-kud a fafutukar tabbatar da dimokuradiyya da shugabanci na gari a Najeriya, wato Marigayi tsohon shugaban kasa Umaru Musa ‘Yar’aduwa, wanda ya rasu a rana irin ta yau shekaru 13 da suka gabata.
Ranar 5 ga Mayu, 2010 mai yiwuwa ya daɗe amma, ga wasunmu, raunin har yanzu sabo ne.
Muna tunawa da ranar kamar yadda muke tunawa da irin rayuwa mai cike da abin tunawa da dimbin alkhairai da marigayi Umaru Yar’adua ya yi.
A matsayina na abokinsa kuma abokin gwagwarmayar siyasa bazan manta rikon gaskiya da yake dashi ba,sannan kuma da kishin kasa, da nuna kwarewa a harkar ayyukan sa tun daga lokacin da ya zama gwamnan a 1999 – 2007 da kuma shugabancin Najeriya da yayi daga 2007- 2010.
A yayin da nake shirin karbar ragamar shugabancin kasar nan a ranar 29 ga watan Mayu, na kuduri aniyar yin koyi da nagartattun shuwagabanni irin su marigayi Umaru ‘Yar’aduwa wadanda suka nuna kololowar nagarta da sadaukar da kai domin cigaban kasar mu.
Ina maka addu’ar Allah ya kyautata makwancinka, ya sa Aljanna ta zamo makomar ka, Amin.
SHUGABANCIN MAJALISAR DATTAWA: Gwamnonin APC sun ce Akpabio ne zaɓin su – Ganduje
SHUGABANCIN MAJALISAR DATTAWA:  Akpabio da zaɓaɓɓun sanatocin APC sun gana da Tinubu a Fatakwal
Zaɓaɓɓun sanatocin APC sun gana da Zaɓaɓɓen Shugaban Ƙasa, Bola Tinubu a Fatakwal babban birnin Jihar Ribas.
Tinubu ya kai ziyarar kwanaki biyu ce inda ya buɗe wasu ayyukan raya jiha da Gwamna Nyesom Wike ya gayyace shi buɗewa.
Zaɓaɓɓun sanatocin dai sun gana da Tinubu ne a ranar Alhamis.
Daga cikin waɗanda su ka gana da Tinubu, akwai tsohon Gwamnan Jihar Akwa Ibom, Godswill Akpabio,  Shuaibu Salisu daga Ogun, Solomon Olaminekan daga Legas, sai kuma wasu da dama.
Ba a dai san abin da su ka tattauna ba, amma dai wani bidiyo ya nuna Akpabio na gabatar da sunayen sanatocin ga Tinubu.
An nuno Tinubu na gaisawa da kowane daga cikin su.
Ana ci gaba da zafin neman shugabancin Majalisar Dattawa, inda mutum shida ke nema wurjanjan.
Shida ɗin sun haɗa da Godswill Akpabio, Jibrin Barau, Abdul’aziz Yari, Gwamna Dave Umahi, Orji Uzor Kalu da Sani Musa.
A na su ɓangaren kuma, Gwamnonin APC sun ce Akpabio ne zaɓin su.
Sun faɗi haka ne bayan wata ganawa da su ka yi.
SANTIN TINUBU A RIBAS: Najeriya na buƙatar Wike a ƙololuwar sahun masu bunƙasa ƙasa
Zaɓaɓɓen Shugaban Ƙasa Bola Tinubu, ya jaddada cewa a halin yanzu Najeriya na buƙatar haziƙi kuma mai kishi irin Gwamna Nyesom Wike na Jihar Ribas, domin bunƙasa ƙasar nan baki ɗaya.
Tinubu ya yi wannan jawabi a Fatakwal, babban birnin Jihar Ribas, inda ya kai ziyarar buɗe ayyuka bisa gayyatar Gwamna Nyesom Wike na Jihar.
Tinubu ya ce duk da Jihar Ribas ba jihar APC ba ce, gwamnatin sa ba za ta watsar da kowace jiha ko yanki ba, za ta yi adalci sosai wajen yi wa kowane yankin ƙasar nan ayyukan bunƙasa ƙasa da tattalin arziki baki ɗaya.
Tinubu ya buɗe gadar sama ta 12 da Wike ya gina a Fatakwal, cikin shekaru takwas na mulkin sa.
A wurin buɗe gadar ta Rumuokwuta, Tinubu ya ce gwamnatin sa mai hawa ranar 29 Ga Mayu za ta bar gadon manyan ayyukan raya ƙasa da bunƙasa tattalin arziki a faɗin yankunan ƙasar nan.
A jawabin sa,Gwamna Wike ya ce ya gayyaci Tinubu ne a matsayin cika alƙawarin da ya ɗaukar wa Tinubu a lokacin kamfen ɗin zaɓen shugaban ƙasa, inda ya shaida wa Tinubu a Ribas cewa, idan ya ci zaɓen shugaban ƙasa, to zai gayyace shi buɗe wasu ayyukan raya jiha da ya gina.
PREMIUM TIMES Hausa ta buga labarin cewa APC ta nesanta kan ta da ziyarar da Tinubu zai kai wa Gwamna Wike a Ribas.
Jam’iyyar APC Reshen Jihar Ribas ta nesanta kan ta daga ziyarar buɗe manyan ayyukan raya jiha da Gwamna Nyesom Wike ya gayyaci Zaɓaɓɓen Shugaban Ƙasa, Bola Tinubu.
Tinubu ya amsa gayyatar ziyarar kwanaki biyu a Ribas domin ya ƙaddamar da gadar sama da gine-ginen kotu waɗanda Gwamna Nyesom Wike ya yi.
Tuni dai Wike ya bayyana cewa yau Laraba ranar hutu ce, kuma ya yi kira ga jama’a a fito a yi tururuwar tarbar Tinubu
Cikin wata sanarwa da Kakakin Yaɗa Labaran APC na Jihar Ribas, Darlington Nwauju ya fitar, ya ce babu ruwan su da ziyarar da Tinubu zai kai Ribas, ta ƙashin kan sa ce.
Ya ce APC ta nesanta kan ta da ziyarar.
“Mu na ƙalubalantar gwamna mai barin gado Wike ya daina yi mana shisshigin tsarma mana siyasar raba kawuna.
Domin babu abin da ya ke yi a Ribas sai raba kawunan ‘yan APC.
“Mu na sane yadda Wike ke ta nuna wa duniya cewa kamar APC ta mutu a Jihar Rivers, duk kuwa da ya sha furtawa a cikin hirarrakin da aka yi da shi a baya cewa, ba zai taɓa yin wata mu’amala da APC ba, domin jam’iyya ce mai ɗauke da cutar kansa.
Idan ba a manta ba, lokacin yaƙin neman zaɓe, sai da Tinubu ya kai wa Wike ziyara a Gidan Gwamnatin Jihar Ribas.
A wurin ne har Wike ya shawarci Tinubu, ya ce masa kada ma ya yi asarar kuɗaɗen sa a zaɓen gwamna, domin ɗan takarar APC dai na jihar ba zai iya taɓuka komai ba.
SHEKARA ƊAYA BAYAN DAMƘE SANATA EKWEREMADU A LANDAN: Majalisar Najeriya ta roƙi Ingila ta tausaya, ta sassauta masa hukunci
Majalisar Wakilai ta Ƙasa ta roƙi Gwamnatin Ingila neman afuwa ko sassaucin hukunci kan tsohon Mataimakin Shugaban Majalisar Dattawa, Ike Ekweremadu, wanda aka kama a can ƙasar, kuma aka same shi da laifin yunƙurin yin dashen ƙoda ba bisa ƙa’ida ba.
Majalisa ta yi wannan roƙon ne bayan Ɗan Majalisa Toby Okechukwu daga Jihar Enugu ya kawo hanzarin a cikin gaggawa, kuma aka amince da yin haka ɗin, nan take a zaman ta na ranar Talata.
Majalisa ta roƙi Gwamnatin Ingila da kotun ƙasar ta  tausaya wajen yanke wa Ekweremadu da matar sa da likitan su hukunci.
Haka kuma ta roƙi Gwamnatin Najeriya ta sa baki wajen ganin ta damu da halin da Ekweremadu da iyalin sa ke ciki.
Musabbabin Afkawar Ekweremadu Cikin Tsomomuwa A Landan:
Ranar 5 Ga Mayu, 2022 ce aka kama Ike Ekweremadu a Landan, bisa zargin yunƙurin cire ƙodar wani ƙaramin yaro domin a dasa wa wata ‘yar sa.
Mai Shari’a na Kotun  Majistare da ke Uxbridge a birnin Landan ya hana belin tsohon   Mataimakin Shugaban Majalisar Dattawa ta Najeriya, Ike Ekweremadu a ranar Laraba.
‘Yan Sandan Birnin Landan ne su ka damƙe shi tare da maka shi kotu, bayan sun zarge shi da ɗibga harƙallar safarar wani ƙaramin yaro zuwa Ingila da nufin cire ƙodar sa.
Tun da farko dai an kama Ekweremadu shi da matar sa ne a ranar Alhamis, tare da cajin su da laifin haɗa baki cikin harƙallar shiga Ingila da ƙaramin yaro da su ka ce shekarun sa 20, alhali bai wuce 15 ba.
Ana cajin su da laifin shiga da ƙaramin yaro cikin Ingila ɗan shekaru 15 daga Najeriya, wanda su ka yi iƙirarin cewa za a samar masa rayuwa mai kyau a Ingila, amma a bayan fage Ekweremadu ya yi niyyar kai yaron ne a cire masa ƙoda, shi yaron bai sani ba.
Masu gabatar da ƙara sun shaida wa kotu cewa a cikin fasfo na yaron, Ekweremadu ya yi ƙaryar cewa shekarun yaron 21.
Amma magana ta gaskiya, masu bincike sun bankaɗo cewa shekarun yaron 15 kacal.
Masu gabatar da ƙara sun shaida wa kotun cewa Ekweremadu da matar sa na da wata ‘ya wadda ta daɗe ta na kwance, ta na fama da ciwon ƙoda, har ana yi mata gashin ƙoda (dialysis).
Sun ƙara da cewa sun haƙƙaƙe cewa Ekweremadu da matar sa sun shiga Landan da yaron ne domin a ciri ƙodar sa a dasa wa ‘yar su Ekweremadu.
Ekweremadu da matar su dai kowane ya ɗauki lauyan da ke kare shi daban.
Sun roƙi kotu ta sake su, amma Mai Shari’a ya ce ba maganar sakin su tukunna.
Su biyun dai sun damƙa wa Gwamnatin Birtaniya fasfo ɗin su.
PREMIUM TIMES ta samu wata tsohuwar wasiƙar da Ekweremadu ya aika wa Ofishin Jakadancin Birtaniya da ke Najeriya, inda ya sanar da shi neman biyar wani namiji.
A cikin wasiƙar, Ekweremadu ya shaida wa ofishin cewa zai kai yaron ne Landan domin a yi masa maganin da ka iya zama dashen ƙoda, ko ya bayar da ƙodar sa a dasa wa wata yarinya mai suna Sonia.
Ya ce za a yi dashen a Asibitin Royal Free Hospital da ke Landan.
Wasiƙar ba ta bayyana adadin shekarun yaron ba, amma dai masu gabatar da ƙara sun shaida wa Mai Shari’a cewa Ekweremadu ya yi wa yaron ƙarin shekaru, daga 15 ɗin ainihi na yaron zuwa shekaru 21.
Mai Shari’a ya bada umarnin a tsare Ekweremadu da matar sa har zuwa ranar 7 Ga Yuli, ranar da za a ci gaba da sauraren ƙarar.
NEMA ta yi gargaɗin yiwuwar mummunar ambaliya a wasu sansan jihar Kwara
Hukumar Agajin Gaggawa ta Ƙasa (NEMA), ta yi kakkausan gargaɗin cewa a wannan daminar akwai yiwuwar ɓarkewar mummunar ambaliya a Jihar Kwara.
Ofishin NEMA da ke Minna ne ya yi wannan gargaɗin,  tare da sanar da mazauna yankunan cewa su yi shiri tun da wuri.
Hukumar ta shawarci mazauna ƙauyukan yankin, dagatai da shugabannin addinai cewa su su fara shiri tun da wuri, ta yadda za a rage irin ɓarnar da ruwan zai yi tun da wuri.
Gargaɗin dai na cikin wata sanarwa Shugaban Gudanar da Ayyukan Ceto na NEMA da ke Ofishin Minna ta bayar.
Zainab Suleiman-Sa’idu ce ta fitar da sanarwar a ranar Litinin.
Ta ce gargaɗin ya zama tun da wuri, idan aka yi la’akari da sakamakon rahoton shekara-shekara da NIHSA ta fitar, sai kuma kirdadon da NiMET ta yi dangane da daminar 2023.
Ta ce masana kimiyya ne su ka yi binciken, tare da bayar da shawarar yiwuwar ambaliya sosai a faɗin ƙasar nan.
Ta ce rahoton na masana ya tabbatar da cewa ambaliya me da za a fuskanta jihar Kwara.
NEMA ta yi gargaɗin cewa mutanen da su ka san sun gina gidaje kan hanyar da ruwa ke bi, da waɗanda ke zaune gefen ruwa duk su tashi da daga inda su ke su koma kan tudu.
RANAR MA’AIKATA: Tinubu ya yi alƙawarin yin ƙarin albashi mai kauri
Zaɓaɓɓen Shugaban Ƙasa Bola Tinubu, ya Yi alƙawarin cewa zai yi ƙarin albashi mai kauri, domin Naira 30,000 a matsayin mafi ƙanƙantar albashi ta yi kaɗan matuƙa.
Tinubu wanda za a rantsar a ranar 29 Ga Mayu, ya yi wannan albishir ne a cikin saƙon da ya aika wa ma’aikatan Najeriya, a ranar 1 Ga Mayu.
“Na samu alfarmar fara shugabanci a ranar 29 Ga Mayu.
Ma’aikata za su samu damar a yi masu ƙarin albashi mai kauri wanda zai sa ku riƙa ɗaukar nauyin hidimomin iyalan mu, kuma ku riƙa rayuwa cikin mutunci.
A Najeriya dai yanzu naira 30,000 ce mafi ƙarancin albashi a matakin gwamnatin tarayya da jihohi, kamar yadda gwamnati ta amince tun cikin 2019.
Tinubu ya gode wa ma’aikatan Najeriya tare da jinjina masu.
Ya kuma tunatar da su ranar da ma’aikata su ka fara yin yajin aiki na farko a ƙasar nan, wato cikin 1945.
Ya ce sun yi yajin aikin ne saboda su na so a yi masu ƙarin albashi, saboda farashin kayan masarufi ya tashi, ta yadda rayuwa ta yi tsada a lokacin.
Ya kuma jinjina wa Kungiyar Kwadago ta Kasa dangane da gudummawar da ta bayar wajen dawo da dimokraɗiyya.
“Duk abin da ku ke fafutikar neman a biya maku buƙata, zai kasance ina bayan ku.
Saboda a cikin daftarin manufofin gwamnati na, na bayyana yadda zan inganta rayuwar ma’aikatan ƙasar nan.
Can a Jihar Zamfara kuwa, Gwamna Matawalle zai sauka ya bar Zamfarawa a hannun ‘yan bindiga, ma’aikatan jihar na bin sa albashin wata uku.
Yayin da ma’aikatan jiha da na ƙananan hukumomin Zamfara ke bikin tunawa da zagayowar Ranar Ma’aikata a 1 Ga Mayu, har yau ba a biya su albashin watanni uku ba, yayin da ‘yan bindiga ke ci gaba da fatattakar mazauna karkakar yankunan faɗin jihar.
PREMIUM TIMES ta zanta da ma’aikata 15 na Jihar Zamfara, waɗanda su ka shaida wa wakilin mu cewa watanni uku kenan ba a biya su albashi ba.
Ma’aikatan dai sun nemi a sakaya sunayen su, saboda tsoron kada gwamnati ta bi su da bi-ta-ƙulli, sun ce wannan ne karon farko da su ka yi azumi da Ƙaramar Sallah babu albashi.
Yayin da mafi yawan ma’aikata ba a biya su albashi tun watan Fabrairu ba, kaɗan daga cikin ma cewa su ka yi su ko na watan Disamba ma ba a biya su ba.
Ƙungiyar Ƙwadago ta Jihar Zamfara ta ce ta na faɗi-tashi ba dare ba rana, domin ganin an biya dukkan ma’aikatan haƙƙoƙin su.
Shugaban Ƙungiyar Ƙwadago na Jihar Zamfara, Sani Halliru, ya shaida wa wakilin mu ta wayar tarho a ranar Lahadi cewa, “idan aka haɗa da albashin watan Afrilu da ba a biya ba, to ma’aikatan Zamfara na bin albashin watanni uku kenan ba a biya su ba.”
“Abin da yanzu ake ciki a Zamfara shi ne, mu na da ma’aikatan da ba a biya su albashin wata biyu ba.
Waɗannan sun fi yawa, kuma akwai ma’aikatan jiha da na ƙananan hukumomi a cikin su.
Waɗanda aka biya cikin Fabrairu ba su taka kara sun karya ba.” Inji Shugaban NLC na Zamfara.
Kotu a Karu, ta yanke wa Musa hukuncin zaman gidan Kaso bisa laifin kokarin yin kisan kai
Kotu dake Karu a Abuja ta yanke wa wani matashi mai suna Musa Uba mai shekaru 22 hukuncin za ma  kurkuku na tsawon shekara biyar bayan ya caki makwabcinsa da kwalba.
Alkalin kotun ya bai wa Musa zabin zama kurkuku ko ya biya kudin belin Naira 10,000.
Alkalin ya kuma ce Musa zai biya makwabcin sa kudin diya naira 20,000 sannan ya kara ja masa kunne da ya nisanta kansa daga sake aikata laifi.
Sai dai kuma Musa ya musanta aikata wannan laifi da ake zargin sa da shi.
Lauyan da ya shigar da karar a kotu, Olarewaju Osho ya ce makwabcin Musa, Mohammed Usman a gidansa dake Asokoro Abuja ne ya kawo kara ofishin Ƴan sanda ranar biyu ga Faburairu.
“ Usman ya ziyarci Musa sai ya iske shi yana barankaɗewa da kayan kwalewar sa, daga nan ne fa ya yi kokarin yi masa wa’azi kan illar abin da ya ke yi.
Hakan bai yi masa daɗi ba sai kawai ya suntimi kwalba ya fasa, ya daɓa wa Musa.
Usman na asibiti na duba shi.
TSANANIN KISHI: Kotu ta yanke wa kafintan da ya kwarara wa tsohuwar budurwarsa da saurayinta  ruwan batir  hukuncin ɗaurin shekara 7 a gidan kaso
Babban kotu dake Ikeja jihar Legas a ranar Laraba ta yanke wa wani kafinta mai shekaru ,32 Onyekachi Agu, hukunci zama a kurkuku na tsawon shekara 7 dalilin kwarara wa tsohuwar budurwarsa Aishat Adefarati da sabon saurayinta ruwan batir.
Alkalin kotun Oyindamola Ogala ya ce Agu bai iya gabatar da dan uwansa wanda suke tare a wannan  rana da lokacin da suka ziyarci Aisha da saurayinta Ahmed.
“Sannan kwarara wa Aisha da Ahmed ruwan batir da Agu ya yi ya nuna cewa da gangar ya aikata hakan.
Aisha da Ahmed sun gabatar da hotunan raunin da suka ji a dalilin ruwan batir din da Agu ya kwarara musu a kotu.
Alkalin ya ce bayanan da Aisha ta yi ya nuna yadda Agu ke cin zarafin ta tun a lokacin da suke tare dalilin da ya kawo rabuwarsu bayan sun yi shekara uku sun amurza soyayya.
“A dalilin hujoji da bayanan da kotu ta samu ya sa kotun ta yanke wa Agu hukuncin zama a kurkuku na tsawon shekaru 7.
Agu ya nemi afuwar Ahmed da kotun da su yafe masa.
Fannin da suka shigar da kara sun bayyana cewa Agu ya aikata haka ne ranar 3 ga Yulin 2020 a otel din dake Gangare Mile 12 a Legas.
“A wannan rana Agu ya kwarara wa tsohuwar budurwarsa da sabon saurayinta ruwan batir bayan ya binciki wurin da suka shan iska.
Buhari, Tinubu sun yi ta’aziyyar rasuwar mahaifiyar fitaccen ɗan jarida Yusuf Ali,  marigayiya Hawwa Yusuf
Mahaifiyar babban dan jaridan Najeriya Yusuf Ali, ta rasu.
Hawau Yusuf ta ras ranar Lahadi, 23 ga Afrilu tana da shekaru 89, kamar yadda dan jaridan wanda shine, manajan editan (Arewa) na jaridar The Nation, a cikin wata sanarwa a shafinsa na Facebook.
Marigayiyar, a cewar danta, ta rasu ne bayan gajeruwar rashin lafiya, watanni kaɗan zuwa cikarta shekaru 90 da haihuwa.
An yi jana’izar Hawwa Yusuf sa’o’i kadan bayan rasuwarta kamar yadda addinin Musulunci ya tanada.
A ta’aziyyar da Buhari ya yi wa Yusuf Ali da sauran iyalan marigayiyar, shugaban kasan ya yi mata addu’ar Allah ya sa Aljanna ta zamo makomanta, sannan ya bai wa ƴaƴan ta hakurin jure wannan rashi da suka yi.
Haka shima zaɓaɓɓen shugaban kasa Bola Tinubu, a na shi sakon ya yi addu’ar Allah ya jiƙan mamaciyar ya san ya aljanna makoma, Amin.
Mutane da dama da suka taɓa yin mu’amala da mamaciyar sun bayyana cewa rashin Hajiya Hawwa rashi ne ga kowa da kowa.
” Idan ka taɓa yin mu’amula da ɗan jarida Yusuf Ali, za ka tabbatar da iri rashin da aka yi.
Yusuf Ali mutum ne mai karamci da sanin yakamata, sannan gashi mai tausayi kuma hannun sa a buɗe suke wajen yin kyauta.
Wanda hakan ke nuni da irin tarbiyya da irin gidan da ya fita.
” Allah ya ji kan mahaifiyar sa ya sa Aljanna ta zamo makomanta, Amin.
In ji Yunusa Muhammad.
HARIN JIRGIN ƘASAN ABUJA: Kotu ta ƙi bayar da belin Tukur Mamu
Babbar Kotun Tarayya da ke Abuja ta yi fatali da neman belin da Tukur Mamu ya shigar ta hannun lauyan sa.
An kama Tukur Mamu watanni bakwai da su ka gabata, dangane da hannun da ake zargin ya na da shi wajen kusanci ko alaƙa da ‘yan ta’addar da su ka kai hari kan jirgin ƙasan da ya tashi daga Abuja zuwa Kaduna.
Mai Shari’a Inyang Ekwo ya ce iƙirarin da aka yi cewa Mamu ba shi da lafiya, ba gamsassun dalilan da kotu za ta iya amincewa ba ne har ta bayar da belin wanda ake tuhuma da laifin da ya danganci ta’addanci.
An kama Mamu bisa zargin kusanci da ‘yan ta’addar da su ka kai hari kan jirgin ƙasa a ranar 27 Ga Maris, 2022 tsakanin Abuja zuwa Kaduna.
Mutum takwas ya mutu a nan take a lokacin kai harin, yayin da aka yi garkuwa da mutum 168.
An riƙa sakin mutanen bayan an riƙa biyan maƙudan kuɗaɗe, yayin da sauran 23 da su ka daɗe ba a saki ba, su ka shaƙi iskar ‘yanci watanni shida bayan su na tsare.
An sake su ranar 5 Ga Oktoba, 2022 bayan Gwamnatin Tarayya ta shiga tsakani.
Mamu wanda ake zargin shi ke karɓo kuɗin fansa daga hannun iyalan waɗanda ke hannun ‘yan ta’adda ya na kai masu, an kama shi ne a filin jirgin Cairo, babban birnin Masar kan hanyar ta zuwa Saudi Arebiya.
Gwamnatin Najeriya ce ta sa ‘Yan Sandan Ƙasa da Ƙasa su ka kamo mata shi a ranar 6 Ga Satumba, 2022.
A lokacin da ya ke tsare a Cairo, SSS sun yi dirar mikiya a gidan sa da ke Kaduna.
Bayan sun yi bincike, sun bayyana samun kayan sojoji a gidan sa da kuɗi.
Sun kuma binciki ofishin sa tatas.
Ana tuhumar Mamu da laifuka 10, waɗanda duk ya ƙi yarda ya aikata.
Afrika ta Kudu ta ayyana ficewa daga mamba ta Kotun Manyan Laifuka ta Ƙasa da Ƙasa (ICC)
Afrika ta Kudu ta ayyana cewa ta yanke shawarar ficewa daga mamba ɗin Kotun Hukunta Manyan Laifuka ta Ƙasa da Ƙasa (ICC) a ranar Talata.
Shugaban Afrika ta Kudu Cyril Ramaphosa ya bayyana dalilai na rashin shimfiɗa adalci a tsakanin ƙasashen da ke cikin ƙungiyar.
“Tabbas gwamnatin jam’iyyar ANC ta ɗauki wannan matsaya cewa babu makawa ƙasar za ta fice daga ICC,” haka Ramaposa ya bayyana wa taron manema labarai, wanda ya yi tare da shi da Shugaban Finland, Sauli Niinisto, wanda ya kai ziyara Afrika ta Kudu.
Ramaposa ya ce ƙasar ta yanke shawarar ficewa daga ICC saboda bambancin da ƙungiyar ko kotun  ke nunawa wajen zaɓen ƙasashen da ta ga damar hukuntawa ko ladabtarwa.
“Akwai batu wanda Amnesty International ta yi cewa Kotun ICC ta na kauda kai daga ganin laifin wasu ƙasashe shafaffu da mai, ta maida hankali kan wasu ƙasashen da shafaffu da mai ke son a hukunta.
“Saboda haka akwai buƙatar da duba zargin da Amnesty International ta yi.
Sai dai duk da haka, wannan ba zai sa mu yi jinkirin ficewa daga ICC ba.” Inji Ramaposa.
Afrika ta Kudu ta yanke shawarar ficewa daga ICC, wata ɗaya bayan kotun ta bayar da sammacin kama Shugaban Rasha, Vladimir Putin da Kwamishinan Rasha mai kula da Kare Haƙƙin Ƙananan Yara.
ICC ta yi sanarwar neman a kama Putin a daidai lokacin da zai tafi Afrika ta Kudu, domin halartar taron ƙasashen BRICS, taron ƙungiyar ƙasashen na farko wanda Afrika ta ɗauki nauyi.
Duk da Afrika ta Kudu na cikin ICC, ba ta kama Putin ba kamar yadda ICC ɗin ta nemi ta yi.
A cikin 2016 haka ICC ta nemi Afrika ta Kudu ta kama tsohon Shugaban Sudan, Omar Al-Bashir, amma da ya kai ziyara ƙasar, ba ta kama shi ba.
TASHIN HANKALI DAGA GABAS: Najeriya ta fara kwaso ‘yan Najeriya daga Sudan
A ranar Laraba ce Gwamnatin Najeriya ta fara kwaso ‘yan ƙasar ta, waɗanda yaƙi ya ritsa da su a Sudan.
Wannan bayani ya fito ne a cikin wata sanarwar da Hukumar Kula da ‘Yan Najeriya Mazauna Ƙasashen Waje (NiDCOM) ta wallafa a shafin ta na Tiwita.
NiDCOM ta nuno motoci sun yi layi ga kuma mutane akasari ɗalibai su na shiga motocin.
“Jiya da dare tawagar ceto ‘yan Najeriya daga Sudan ta samu wasu motoci ƙirar bas sun fara kwasar ‘yan Najeriya ɗalibai da ke Sudan.
Ana kwasar su ne zuwa kan iyakar Masar, kafin jirgi ya kwaso su zuwa Najeriya.
Gwamnatin Najeriya ce ta samar da wannan mafiya ta hannun hukumar NEMA da Ofishin Jakadancin Najeriya da ke Sudan,” inji NiDCOM.
NiDCOM ta ce wasu motoci masu yawa za su je a yau Laraba su ci gaba da kwaso sauran ɗaliban.
An kashe mutum sama da 500 tun bayan fara yaƙin Sudan a makon da ya gabata.
An kuma tabbatar da fiye da mutum 4,100 su ka ji raunuka.
Ƙasashe da dama ciki har da Birtaniya, Saudi Arabiya, Ukraine da Faransa duk sun kwashe mutanen su daga Sudan.
Sau huɗu ana ƙoƙarin ƙulla yarjejeniyar tsagaita wuta a cikin makon jiya, amma abin ya ci tura.
Sai dai kuma a yanzu Amirka ta yi nasarar ƙulla yarjejeniya tsakanin ɓangarorin biyu masu yaƙi da juna.
A ƙarƙashin yarjejeniyar, sun amince su tsagaita wuta tsawon kwanaki uku, domin a bai wa ƙasashe damar kwaso ‘yan ƙasar su, su ma ‘yan Sudan su samu damar guduwa wurin da za su ɓuya.
TUN BA A KAMA MULKI BA: Dattawan Ohanaeze Ndigbo sun ragargaji Tinubu, cewa ya fara nuna m’wa Igbo wariya
Kungiyar Kare Muradun Ƙabilar Igbo Zalla, wato Ohanaeze Ndigbo, ta ragargaji zaɓaɓɓen shugaban ƙasa, Bola Tinubu har da kiran sa mai tsananin nuna ƙabilanci kan ƙabilar Igbo, saboda ya ƙi saka sunan ko da ɗan ƙabilar su ɗaya a cikin kwamitin karɓar mulki daga hannun Buhari.
Kwanan nan ne Tinubu ya kafa kwamitin mutum 14 waɗanda za su tsara karɓar mulki daga hannun Shugaba Muhammadu Buhari zuwa ga Bola Tinubu, wanda za a rantsar a ranar 29 Ga Mayu.
A cikin jerin sunayen waɗanda PREMIUM TIMES Hausa ta gani, babu ɗan ƙabilar Igbo a ciki ko ɗaya.
Da ya ke wa Tinubu raddi, Mataimakin Shugaban Ohanaeze Ndigbo, Damian Okeke-Ogene, ya zargi Tinubu da nuna zunzurutun ƙabilanci, kamar yadda kafafen watsa labarai su ka ruwaito.
“Ƙabilancin tsoron ƙabilar Igbo ya yi katutu a jini da jijiyoyin Tinubu, saboda ga shi nan a fili ya nuna tunda babu ƙabilar Igbo ko ɗaya a cikin kwamitin karɓar mulki da ya kafa.
Yanzu mun gane ya na ƙoƙarin jangwalo tsohon miki ne kawai.
“Ya gaji wannan ƙabilanci da ƙiyayya kan Igbo da Buhari, musamman shi ma Tinubu ya ce zai fara mulki me daga inda Buhari ya tsaya.”
“Mene ne zai ci gaba wanda Buhari ya fara in banda mayar da ƙabilar Igbo saniyar ware da nuna masu ƙiyayya?” Inji shi.
“Mu fa har yanzu ba mu amince da Tinubu a matsayin shugaban ƙasa mai jiran gado ba.
Ohanaeze ba ta yarda da sakamakon zaɓen Tinubu ba.
Don haka duk abin da ya ke yi, ya na yi ne don kan sa kwai.
“Abin da kawai mu ka sani shi ne, masu son su raba Najeriya ba za su yi nasara ba.
“Har yanzu Ohanaeze ba ta amince da nasarar Tinubu ba.
Saboda duk gidan da ba a gina kan nagartattun tubali ba, to rugujewa zai yi.
Shi ya sa mu ba ma gaggawar yarda da nasarar Tinubu.”
RASHIN TSARO: ‘Yan bindiga sun arce da Kwamishinan Hukumar Ƙidaya ta Ƙasa, sun nemi a biya su Naira miliyan 500
Wasu mahara ɗauke da zabga-zabgan bindigogi sun arce da Kwamishinar Ƙidayar Jama’a ta Tarayya, Gloria Izonfuo.
Gloria ita ce Kwamishinar Kidaya ta Jihar Bayelsa.
‘Yan Sanda a Jihar Ribas ta bakin kakakin su, Grace Iringe-Koko ta tabbatar da garkuwar da aka yi da Kwamishinar ta NPC a ranar Litinin.
Ta ce an yi garkuwa da Izonfuo tare da direban ta da wata ‘yar aikin ta a daidai mahaɗar  Ogbakiri.
Su ukun su na kan hanyar komawa Fatakwal bayan sun je garin Brass cikin jihar Bayelsa.
Grace Iringe-Koko ta ƙara da cewa an baza ƙwararrun ‘yan sanda su tabbatar sun ceto su daga hannun masu garkuwa.
Wadda aka sace ɗin tsohuwar shugabar ma’aikatan jihar Bayelsa ce da ta yi ritaya.
Masu garkuwar 7dai sun buƙaci a biya su Naira miliyan 500 kafin su sake ta.
A jihar Ribas inda aka yi garkuwa da Kwamishinar Ƙidaya, a can ne dai kuma cikin makon jiya wasu mahara su ka arce da tsohon Shugaban Ƙungiyar Lauyoyi ta Ƙasa, Okey Wali.
Masu garkuwa sun gudu da tsohon Shugaban  Ƙungiyar Lauyoyi ta Ƙasa, Okey Wali daga gidan sa.
An arce da shi da ƙarfin tsiya daga gidan sa, a safiyar Litinin.
Ƙungiyar Lauyoyi ta Ƙasa ce ta bayar da sanarwar tabbacin kama yin garkuwar da shi a ranar Talata.
Okey dai babban lauya ne, wato SAN, kuma an kama shi kan hanyar Obio/Akpor cikin Jihar Ribas.
Shugaban Ƙungiyar Lauyoyi ta Ƙasa na yanzu,  Yakubu Maikyau ya roƙi Sufeto Janar na ‘Yan Sanda Alƙali Usman da Kwamishinan ‘Yan Sandan Jihar  Ribas su yi iyakar ƙoƙarin tabbatar da ceto tsohon shugaban lauyoyin na Najeriya.
Wali Okey ya yi shugabancin NBA tsakanin 2012 zuwa 2014.
RIKICIN ABUJA: Mutane da dama sun sun ji rauni, mutum daya ya rasu
Ƴan sandan babban birnin tarayyar Najeriya, Abuja sun tabbatar da mutuwar mutum ɗaya a wani rikici da ya ɓarke a unguwar Gwarimpa ranar Litinin.
Kakakin rundunar ma Abuja SP Josephine Ade ta faɗa wa BBC Hausa cewa rikicin ya ɓarke tsakanin wasu ƙabilu guda biyu mazauna wani yanki da ake kira Gwarimpa village, wato Ƙauyen Gwarimpa.
Bayanai sun ce tun ranar Asabar ne tarzomar ta fara bayan ƙabilar Gbagyi sun yi yunƙurin korar wasu da suke zargin suna dillancin ƙwayoyi a yankin da yake kawo ruɗani tsakanin mutanen ƙauyen.
Ƴan sanda sun ce mutumin da aka kashe matashi ɗan shekara 20, kuma ya rasu ne sanadin raunukan da aka ji masa tun a jiya Lahadi.
Sun ce rikicin ya sake ɓarkewa da safiyar Litinin, bayan Hausawa sun samu labarin rasuwar ɗan’uwan su da aka kai asibiti sanadin raunukan da ya ji, ko da yake sun yi ƙoƙari, a cewar Josephine sun shawo kan lamarin.
Ta ce ba gaskiya ba ne jita-jitar da ake yaɗawa cewa Fulani makiyaya ne suka kai hari unguwar Gwarimpa a cikin birnin Abuja.
Wasu kafofin yaɗa labarai sun ba da rahoton cewa faɗan ƙabilancin ya yi sanadin mutuwar mutum uku, zargin da Ade ta ce babu ƙanshin gaskiya a ciki.
Yadda Gogarma Dogo Giɗe ya sako ɗaliban Kwalejin Yauri 4, bayan karɓar fansar naira miliyan 80
Daga cikin sauran ɗalibai mata 11 da ke hannun gogarman ɗan bindiga Dogo Giɗe, wanda ya sace ɗalibai sama 100 a cikin 2021, cikin wannan makon an sako 4, yanzu saura 7 kenan a hannun tantirin ɗan bindigar.
Dogo Giɗe ya sako ɗaliban mata su 4 bayan an biya kuɗin fansa har naira miliyan 80, tare da shafe kwanaki shida ana tattauna yadda za a sako su tsakanin ɗan bindigar da iyayen yaran.
Ɗalibai huɗun da aka sako su ne Bilha Musa, Faiza Ahmed, Rahma Abdullahi da Hafsa Murtala.
PREMIUM TIMES ta ji daga bakin ɗaya daga cikin iyayen yaran da aka sako ɗin cewa Dogo Giɗe ya sake su bayan an biya shi fansar naira miliyan 80.
Ya ce an sake su a ranar Juma’a, ƙarfe 8:37, kamar yadda wanda ya ke shugaban ƙungiyar iyayen ɗaliban da aka yi garkuwa da su a Kwalejin Tarayya ta Yauri ya shaida wa wakilin mu.
Ɗaliban mata su huɗu dai ko da aka bayar da su, sai Giɗe ya sa yaran sa uku su ka ɗauke su kan babura, su ka kai su wani ƙauye wajen Ƙaramar Hukumar Koko a Jihar Kebbi.
Daga can ne kuma masu jiran su karɓi yaran su ka karɓe su zuwa Birnin Kebbi, babban birnin Jihar Kebbi.
Giɗe da yaran sa sun yi garkuwa da ɗaliban cikin Yuni, 2021 a Kwalejin Gwamnatin Tarayya ta Yauri a Jihar Kebbi, inda su ka kwashi ɗalibai sama da 100.
Daga baya sun riƙa sako su, amma a ƙarshe su ka riƙe mata 11.
Da yawa an sako su bayan an riƙa biyan diyya, wasu kuma an sako su bayan gwamnati ta saki wasu yaran Dogo Giɗe da aka kama.
Ɗaya daga cikin iyayen ɗaliban mai suna Sani Mohammed, ya shaida wa wakilin mu cewa an biya fansar naira miliyan 80 kafin Dogo Giɗe ya saki ɗaliban 4.
Ya ce Giɗe ne da kan sa ya zaɓi waɗanda zai saki daga cikin matan 11 da ke hannun sa.
Yanzu bakwai kenan su ka rage ba a kai ga saki ba.
“A maganar ƙarshe da mu ka yi da shi, ya yi alƙawarin idan aka cika masa kuɗin da ya ke nema a biya shi, to zai saki sauran.
“Har yanzu bai saki ɗiya ta ba.
Amma dai mu na sa rai cewa nan ba da daɗewa ba zai sake ta,” inji Sani.
Sani wanda tsohon ma’aikacin gwamnati ne da ya yi ritaya, ya shaida wa wakilin mu cewa sun shafe kwanaki shida su na tattaunawa da ‘yan bindiga kafin su amince su saurare su.
“Ka san da farko cewa ya yi naira miliyan 100 ya ke so a biya shi.
To dai wata rana sai ya kira ni, na shaida masa gaskiyar halin da ake ciki na tsananin rayuwa.
Sai ya ce zai iya rage naira miliyan  20.
Don haka a biya naira miliyan 80 kenan,” inji Sani.
Wakilin mu ya ji cewa wani Abubakar mai shiga tsakanin iyayen da kuma su Dogo Giɗe.
Iyayen da kuma Dogo Giɗe duk sun amince da gaskiyar Abubakar.
Kafin Abubakar dai sau uku ana canja mai shiga tsakani, saboda rashin amincewa a tsakanin su.
Salim Kaoje wanda shi ne shugaban iyayen yaran da ke hannun su Giɗe, ya tabbatar wa wakilin mu cewa mai shiga tsakanin da wasu iyayen yaran su biyu su na cikin daji, su na roƙon Giɗe ya taimaka ya saki sauran yaran bakwai da ke hannun sa.
“Waɗanda Ya saki su huɗu mu ne mu ka sayar da kadarorin mu, mu ka haɗa kuɗaɗen, sai kuma gudummawar da jama’ar da ke tausaya mana su ka riƙa bayarwa.
Amma babu ko sisi na gwamnati,” inji shi.
Kaoje ya ce har yanzu akwai ƙanuwar sa Farida a hannun Giɗe, a cikin waɗanda ba a sako ba.
Ya ce an yi tsammanin gaba ɗaya Giɗe zai saki, amma sai ya saki huɗu ya riƙe bakwai.
“Wannan shi ne dalilin da ya sa mai shiga tsakani da iyayen biyu har yanzu su ke cikin daji, su na roƙon sa ya saki sauran ɗalibai bakwai da ke hannun sa.”
Labari Mai Ban-takaici: Yadda Gogarma Dogo Giɗe Ya ‘Auri’ ‘Ya Ta Farida Wacce Ya Kama A Kwalejin Yauri, Cikin 2021 -Sani Yauri, Mahaifin Farida:
Masu karatu su fahimci cewa PREMIUM TIMES Hausa ta buga wannan labari mai ban-tausayi da takaici tun cikin watan Satumba, 2022:
Cikin wata tattaunawa da mai ban-tausayi, cike da damuwa ƙuncin rayuwa, Sani Giɗe ya shaida wa wakilin mu yadda a halin ‘yanzu ‘yar sa Farida Sani ke hannun gogarman ‘yan bindiga Dogo Giɗe, a matsayin amaryar sa da ya yi wa auren-dole, bayan sun kai hari a Kwalejin Gwamnatin Tarayya ta Yauri, ranar 17 Ga Yuni, 2021.
Idan ba a manta ba, a farmakin dai an kwashi ɗalibai 90 da kuma malamai.
Amma an riƙa ceto wasu, daga baya kuma an riƙa tattaunawa da Gwamnatin Jihar Kebbi ana sakin wasu da kaɗan-kaɗan.
Zuwa cikin watan Janairu lokacin da aka saki ƙarin ɗalibai 30, saura ‘yan mata 11 ne su ka rage wurin su Dogo Giɗe, waɗanda ya tabbatar da cewa sun raba su a tsakanin su ‘yan bindigar, sun aurad da su, saboda Gwamnati ta ƙi biyan su kuɗin fansar da su ka nemi a biya su.
Sani Kaoje shi ne mahaifin ɗaya daga cikin ɗalibai mata da su Gogarma Dogo Giɗe su ka aura.
Ya shaida wa PREMIUM TIMES irin yadda ya riƙa waya da Dogo Giɗe sau tarin yawa dangane da ‘yar sa da har yanzu ke hannun sa, a matsayin amaryar sa.
“Ina da ‘ya’ya 19 kuma mata na uku.
Farida ita ce ta 15, kuma yanzu shekarun ta 16.
Wato kenan ta na da shekaru 15 aka yi garkuwa da ita” Inji Sani Kaoje.
Ya shaida cewa sau da yawa Dogo Giɗe na kiran sa ya na nuna masa cewa tun da ba za a biya su naira miliyan da babura 30 da su ka nema ba, to za su auri yaran.
“Na sha yin waya da shi.
Saboda ya  na kira na sosai.
Har dai ta kai ya nuna min cewa sun auri yaran.
Bai fito ya nuna min cewa shi ya auri Farida ‘ya ta mai shekaru 15 a lokacin da aka kama ta ba.
Amma sai ya karkatar da maganar ya ce min ta na hannun sa, shi ke kula da ita.
Amma daga ƙarshe ya ce min matar sa ce, kuma ko ya mutu,  a cikin gidan su akwai wanda zai gaje ta.”
Kaoje ya ce tabbas ya na yin waya da ‘yar sa Farida ba sau ɗaya ko sau biyu ba.
Amma dai Dogo Giɗe ɗin ne ke kiran sa a waya, sai ya haɗa su su gaisa.
“Akwai ranar da ya haɗa da ita mu ka yi waya, ta kira ni ta ce min Baba akwai fa matsala, saboda za su aurad da mu.” Ni kuma dama ya rigaya ya shaida min haka.
Sani Yauri ya nuna gazawar Ministan Harkokin Ilmi Adamu Adamu, wanda ya ce bai yi komai ba, duk kuwa da cewa makarantar da aka sace yaran ta Gwamnatin Tarayya ce.
Sannan kuma ya shaida wa wakilin mu cewa Dogo Giɗe ya ce shi Gwamnati ya ke so ta sasanta da su, ba iyayen yaran ba.
“Dogo Giɗe ya ce min tun su na neman a biya su fansar naira miliyan 100, su ka rage su ka ce a biya naira miliyan 50 da babura 30, amma gwamnati ta yi banza da su.
Wai shi ya sa su ka yanke shawarar aurar da sauran ‘yan matan da su ka rage a hannun su.” Inji Sani Yauri, wanda tsohon ma’aikacin gwamnati ne daya yi ritaya.
A ƙarshe ya nuna irin halin ƙuncin da su ke ciki, tun daga ranar da aka yi garkuwa da ‘ya’yan su har yau ɗin nan.
“Wasu iyayen sun mutu saboda takaici.
Akwai kuma mahaifin wata ƙawar ‘ya ta mai suna Rebecca.
To mahaifin ta ya shiga damuwar da ba ya iya hasala komai a rayuwa.
Ko kuɗi ka miƙa masa, ba zai iya ƙidaya su ba.”
TUNA BAYA: Yadda aka nuna min tantagaryar ƙiyayya wurin neman gidan haya, lokacin aure na a 1989 – Osinbajo
Mataimakin Shugaban Ƙasa, Yemi Osinbajo, ya bayyana yadda ya sha fama kafin ya samu gidan haya, cikin 1989 da ya yi aure, a Legas.
“Lokacin da ranar bukin aure na ya gabato a 1989, na shiga fagamniya da gaganiyar neman gidan haya.
Na samu wani lauya wanda shi ya fi maida hankali wajen yin ejan ɗin bayar da haya, maimakon shiga kotu.
“Da na samu ejan ɗin gidajen nan, wanda dattijo ne, ya ce min tabbas akwai irin gidan da ka ke buƙata, kuma daidai ƙarfin ka.
Sai dai kuma ni a gaskiya ba na bai wa wasu mutane uku hayar gida: Ba na bai wa ɗan ƙabilar Igbo, ba na bai wa Bayaraben Ijebu, sannan kuma ba na bai wa lauyoyi haya.”
Osinbajo ya bayyana irin yadda mutumin ya tsani ko kuma ya tsananta nuna wa Yarabawan jinsin Ijebu ƙabilanci.
Osinbajo wanda Babban Lauya ne (SAN), ya shiga mawuyacin hali sosai da ya kasa samun gidan hayar, saboda ƙabilancin da ejan ɗin ya nuna masa don ya na Bayarabe, amma a cikin Yarabawan ma, jinsin Ijebu.
Osinbajo ya bada wannan labarin abin da ya shafe shi a wurin taron Sanin Nagartar Aiki, a Makarantar Horon Kwarewar Mulki da Nagartar Aiki, NIPSS.
“Haka dai ejan ɗin nan kuma lauya ya wulaƙanta ni.
Ya nuna min wasu tarkacen litattafai da ke kan kantar ofishin sa, ya ce min da waɗannan  littafai na ragargajar duk ɗan hayar da ya nemi wahalar da ni idan mun je kotu.
“Sai daga baya kunya ta kama shi, yayin da ya gano ashe ni malamin koyar da aikin lauya ɗin ne ma sukutum, kuma ɗan ƙabilar Yarabawan Ijebu da ya tsana.
Sannan kuma Mashawarcin Ministan Shari’a kuma Antoni Janar na Tarayya.”
Osinbajo ya buga wannan misali ne a cewar sa, ganin yadda aka yi amfani da ƙiyayya da ƙabilanci a zaɓen 2023, inda ya ce a wasu wuraren abin takaici, har cin zarafin mutane an riƙa yi, ana hana su yin zaɓe, saboda ƙabilanci.
‘Yan bindiga sun kashe mutum 16 a kauyuka jihar Zamfara
Mazauna garin Birnin Magaji dake jihar Zamfara sun koka cewa mahara ba za su daina kawo musu hari ba suna kashe mutane idan ba a cire jami’an tsaro da aka saka a garin ba.
PREMIUM TIMES ta tattauna da wasu mutane hudu daga kauyukan Birnin Magaji, Mazauda, Nasarawa Mai layi da Gidan Kane inda suka bayyana cewa ‘yan bindiga sun kashe mutum 16 sannan wasu da dama sun ji rauni a lokacin da aka kawo wannan hari.
Mutanen da da aka tattauna da su sun ce maharan sun hana noma a yankin.
Wani mazaunin kauyen Gidan Kane ya ce ‘yan bindiga sun kashe mutane uku a wasu kauyuka a daren Lahadin da ya gabata.
“Maharan sun kashe mutum biyu a kauyen Tunkida, biyu a Mashayawo da wasu hudu a Mazauda.
Maharan sun rika bi kauyuka suna kashe mutane.
“A ranar Litini maharan sun kashe mutum uku a kauyen Maituri da ke karkashin gundumar Gusami Hayi.
Mazaunin ya ce a ranar Lahadin maharan sun kai hari kauyen Tungar Danjima da Kiri Fada inda a kauyen suka kashe mutum hudu.
Maharan sun afka wadannan kauyuka da rana tsaka dai dai an idar da sallah.
“Mahara sun ci gaba da kai wa mutane hari a yankin a cikin kwanakin da suka gabata.
Misali a cikin kwanakin biyu da suka gabata maharan sun kai hari a kauyukan dake Mazauda, Tunkuda, Tungar Danjuma, Mashayawo, Nasarawa Mai layi da Kiri-Fada.
Wani mazaunin kauyen Mazauda ya ce maharan sun shaida musu cewa baza su daina kawo musu hari ba idan har ba a cire jami’an tsaron dake yankin ba.
“Maharan sun ce za su ci gaba da kawo mana hari saboda Muna hada baki da sojoji da ‘yan banga suna halaka su.
A wani zama da wasu manya daga kauyen mu suka yi da Fulani ‘yan bindiga maharan sun ce za su ci gaba da kawo mana hari tunda muna kiran sojoji idan suka zo.
Suma mazauna kauyen Gidan Kane sun ce maharan sun ce za su daina kawo musu hari ne idan aka cire jami’an tsaron dake yankin.
An gurfanar da wani mai shekaru 35 a gaban kotu bisa laifin yi wa ‘yar shekara 2 Fyade
Kotun majistare dake sauraren kararrakin cin zarafin mata da yara kanana dake Awka, jihar Anambra ta gurfanar da Joseph Egwuatu mai shekaru 35 bisa laifin yi wa ‘yar dan uwansu mai shekara biyu fyade.
Egwuatu ya kai wa dan uwana ziyara ya aiki ‘yar rainon dake tare da yarinyar inda kafin ta dawo ya yi maza ya danne yarinyar.
Wannan abin takaicin dai ya faru a kauyen Nzam dake karamar hukumar Anambra ta Yamma.
Bisa ga sanarwar da mai taimakawa kwamishinan harkokin mata na jihar kan harkokin yada labarai Chidinma Ikeanyiownu ta fitar ya nuna cewa an kai Egwuatu kotu ranar Laraba sannan kotun kama shi bisa laifin yi wa ‘yar shekara 2 fyade.
Ikeanyiownu ta ce alkalin kotun Genevieve Osakwe ta yi watsi da rokon sassauci da Egwuatu ya yi a dalilin cewa kotun ba ta ikon sauraren karar.
Da yake ganawa da menema labarai bayan an tashi kotun Egwuatu ya musanta laifin fyaden da ake zarginsa da shi.
Ya ce ko da ya ziyarci gidan dan uwansa ya iske yarinyar a hannun mai rainon ta inda ya karbeta domin ya taya mai rainon.
“Zuwa Wani lokaci sai na tashi na shiga daki na dauko wani abu inda kafin na fito sai na ji ihun yarinya.
Ina fitowa sai na ganta kwance a kasa jini duk a gabanta.
Zuwa yanzu dai an kai yarinyar asibiti likitoci na duba ta.
RUƊANIN SIYASAR ADAMAWA: Mai Shari’a ya yi tababa, takoke da  shakkun ƙarar da Binani ta shigar
Babbar Kotun Tarayya a Abuja ta nuna tababa da shakkun cewa ba ta da ƙarfin ikon sauraren ƙarar da ‘yar takarar gwamnan Adamawa ta APC, Aisha Binani ta shigar a gaban ta.
Binani ta garzaya kotu ya nemi Mai Shari’a ya soke haramcin da INEC ta yi wa nasarar da Kwamishinan Zaɓe Hudu Ari ya bayyana cewa Binani ɗin ce ta yi.
Irin waɗannan rigingimun shari’un zaɓe dai akasari Kotunan Ɗaukaka Ƙararrakin Zaɓe ne ke sauraren su, ba takamaimen kotuna ba.
Wannan dalilin ne kotun ta ce ta na shakkun iya sauraren ƙarar.
Mai Shari’a Inyang Ekwo ya umarci lauyan Binani mai suna Mohammed Sheriff cewa ya koma kotun a ranar 26 Ga Afrilu, domin ya yi masa bayani cikakke dangane da abin da doka ta ce kan ƙarar da ya shigar.
Yayin da Binani ta garzaya kotu ta shigar da INEC ƙara, ita kuma INEC ɗin ta nemi Sufeto Janar ya kama Kwamishinan Zaɓe, wanda ya ayyana Binani ta lashe zaɓen gwamnan Adanawa.
Hukumar Zaɓe ta Ƙasa, INEC, ta rubuta wa Sufeto Janar na ‘Yan Sandan Najeriya, Alƙali Usman wasiƙa cewa ya gaggauta sa a kama Kwamishinan Zaɓe na Jihar Adamawa, Farfesa Hudu Ari.
CIkin wata sanarwa da INEC ta fitar bayan tashi taron gaggawa a ranar Talata, 18 ga Afrilu, hukumar zaɓen ta kuma rubuta wa Sakataren Gwamnatin Tarayya wasiƙar sanar da shi cewa ya sanar da hukumar da ta dace irin babbar ɓarna da kasassaɓar da Hudu Ari ya tafka,  domin su san irin matakin da za su ɗauka a kan sa.
Haka nan kuma INEC ta bada umarnin a ci gaba da tattara sakamakon zaɓe a lokacin da Baturen Zaɓe na Jihar Adamawa ya kimtsa sosai.
A na ta ɓangaren, tuni Binani ta garzaya kotu, ta na neman a hana INEC haramta nasarar da Kwamishinan Zaɓe Ari ya bayyana ta yi.
‘Yar takarar gwamnan Adamawa a ƙarƙashin APC, Aisha Binani, ta garzaya kotu, ta nemi a hana INEC haramta nasarar lashe zaɓen gwamna da Kwamishinan Zaɓe na Adamawa, Farfesa Hudu Ari ya yi azarɓaɓin bayyana cewa ita ce ta yi nasara.
Kwamishinan Zaɓen Adamawa, Farfesa Hudu Ari ne ya bayyana sunan ta a matsayin wadda ta kayar da Gwamna Ahmadu Pintiri na PDP.
Binani na fatan ganin ta kayar da gwamna mai ci yanzu, Ahmadu Fintiri, wanda ya fi ta samun yawan ƙuri’u a zaɓen ranar 18 ga  Maris.
Kwamishinan Zaɓen Adamawa Hudu Ari, ya yi azarɓaɓi, giringiɗishin ayyana Binani ta yi nasara, alhalin ba aikin sa ba ne bayyana sakamakon zaɓen.
Tuni dai INEC ta hana Ari zuwa ofishin ta da ke Adamawa, kuma an umarci ya kai kan sa Hedikwata a Abuja.
Binani ta shaida wa kotu cewa bayan Ari ya bayyana ta yi nasara, PDP ta tayar da hankalin jama’a, har magoya bayan ta su ka kai wa Kwamishinan Zaɓe hari.
Binani ta ce INEC ba ta da ikon soke nasarar da Kwamishinan Zaɓe ya ce ta yi, sai dai Kotun Sauraren Ƙararrakin Zaɓe ce kaɗai za ta iya yin haka.
Lauyan Binani mai suna Hussaini Zakariya’u (SAN), ya ce gyararren kundin dokokin INEC ya bai wa kotu ikon soke wani hukunci da INEC ta ɗauka.
Tuni dai ita kuma PDP ta nemi a garƙame Kwamishinan Zaɓen Adamawa, a koya masa hankali.
Jam’iyyar PDP ta yi kakkausan kiran a gaggauta kama Kwamishinan INEC na Jihar Adamawa, Hudu Ari, wanda ya bayyana sakamakon zaɓen gwamnan jihar tun kafin a kammala tattara sakamkon zaɓe.
Cikin wata sanarwa da Kakakin PDP, Debo Ologunagba ya fitar a ranar Lahadi, ya yi kira ga Sufeto Janar Alƙali Usman-Baba cewa ya umarci ‘yan sanda su gaggauta kama Ari tare da gaggauta gurfanar da shi a kotu, kuma a zartas masa da hukunci daidai gagarimin laifin da ya tafka.
Masu sa-ido da ejan-ejan sun tabbatar cewa Ari ya bayyana sakamakon tun kafin a kammala tattara sakamakon.
Sannan kuma baya ga cewa ba shi ne Dokar Zaɓe ta halasta wa sanar da sakamkon zaɓe ba, ya yi kasassaɓar bayyana sakamako a lokacin da Baturen Zaɓe AA Zuru da haƙƙin bayyana sakamakon ke kan sa ba ya ɗakin bayyana sakamakon.
Tuni dai masu sharhin siyasa ke cewa muddin ba a ɗaure masu aikata laifukan zaɓe, dimokraɗiyyar Najeriya za ta ci gaba da samun cikas daga tasgaron da ta ke samu yayin gudanar da zaɓe.
Idan ba a manta ba, a ranar Lahadi ce INEC ta yi fatali da sanarwar nasarar da Kwamishinan Zaɓe ya yi giringiɗishin cewa Binani ta APC ta yi, ta gayyaci Baturen Zaɓe da Kwamishina zuwa Abuja.
Hedikwatar Hukumar Zaɓe ta Ƙasa (INEC) ta yi fatali da gaggawar bayyana sakamakon nasarar da Kwamishinan Zaɓen Adamawa ya ce Aishatu Binani ta yi.
Baturen Zaɓe dai ya yi azarɓaɓin sanar da cewa Binani ceta yi nasara, duk kuwa ba a kammala ƙidaya ba.
Sannan kuma bashi ne wajibcin bayyana sakamakon zaɓe ya rataya a hannun sa ba.
“Azarɓaɓin da Kwamishinan Zaɓe na INEC na Jihar Adamawa ya yi ya bayyana nasarar wani ko wata ‘yar takara, ba abin amincewa ba ne.
Saboda ba aikin sa ba ne, kuma ba a kammala haɗa ƙidaya ba.
“Saboda haka INEC na sanar da Baturen Zaɓe na Adamawa shi da Kwamishinan Zaɓe na jihar su gaggauta kawo kan su Hedikwatar INEC a Abuja, da gaggawa ana nan su.”
Sanarwar wadda Kwamishinan Wayar da Kai na INEC, Festus Okoye ya fitar a ranar Lahadi, kuma ta na ɗauke da bayanin sanarwar cewa Hukumar Zaɓe ta dakatar da komai wanda ya danganci sanarwar sakamakon zaɓen Jihar Adamawa.”
Safiyar Lahadi ne jaridar Daily Trust ta buga labarin cewa Kwamishinan Zaɓe na Jihar Adamawa Hudu Yunusa Ari, ya bayyana Aishatu Ɗahiru da aka fi sani da Binani cewa ita ce ta lashe zaɓen gwamnan Jihar Adamawa.
Kafin nan, an dakatar da tattara sakamakon zaɓe cikin dare jiya Asabar, aka ce sai washegari ƙarfe 10 na safiya, sai Kwamishinan Zaɓe ya bayyana cewa Binani ta APC ce ta yi nasara.
Ari ya yi wannan gangaci a lokacin da shi Baturen Zaɓe ba ya nan.
Sanarwar dai ta janyo ka-ce-na-ce a ɗakin tattara sakamakon zaɓen, cikin Adamawa da ƙasa baki ɗaya.
PDP ta nuna rashin amincewar ta ganin Kwamishina ne ya yi sanarwar, ba  Baturen Zaɓe (R.O) ba.
Mele Lamiɗo wanda shi ne Baturen Zaɓe, ba ya cikin ɗakin tattara sakamakon zaɓen a lokacin da aka yi sanarwar.
Idan ba’a manta ba, tun a lokacin tattara sakamakon zaɓen da INEC ta ce bai kammalu ba na ranar 18 Ga Maris, sai da PDP ta yi ƙorafin cewa ba ta yarda ba kuma ba ta yi amanna da Haruna Ari ba.
A na su ɓangaren, tuni APC a Adamawa ta fara murnar nasara, kafin Hedikwatar INEC ta Ƙasa ta yi fatali da sanarwar.
ABUJA: An cafke masu gadin da suka yi wa ɗan sanda dukan tsiya yayin ya zo kama mai laifi inda suke gadi
Ƴan sanda sun kama wasu masu gadi biyu da suka ci zarafin dan sanda a Abuja.
A ranar Juma’ar makon jiya ne Kotun Grade 1 dake Kado Babban Birnin Tarayya, Abuja, ta gurfanar da wasu masu gadi biyu da suka ci zarafin wani dan sanda.
Kotun ta gurfanar da Nevkaa Terhenem da Titus Istifanus dake aikin gadi a Kamfanin ‘ Spytech Security Organisation’ bisa laifufuka hudu da suka hada da hadin baki, daure jami’in tsaro ba bisa ka’ida ba, hana ma’aikacin gwamnati gudanar da aikinsa, cin zarafin ɗan sanda dake sanye da kayan aiki.
Ɗan sandan da ya shigar da kara Stanley Nwafoaku ya ce sifeto Shaibu Omachonu dake aiki da ofishin ‘yan sanda dake ‘Life Camp’ ne ya kawo kara ranar 27 ga Fabrairu ofishin ƴan sanda.
Nwafoaku ya ce a wannan ranar Omachonu ya je rukunin gidajen dake Efab dake Life Camp a Abuja domin kama wani mai laifi inda wadannan masu gaji suka ci zarafinsa.
“Ko da ɗan sanda Omachonu ya isa wurin sai masu gadin suka hana shi shiga.
Daga baya suka kama shi su ka daure shi tamau sannan suka fara surfar sa, cikin ikon Allah ya samu ya kuɓuta ya arce.
Amma fa ya sha kila.
Sai dai kuma bayan bayyana haka Terhenem da Istifanus sun musanta cewa sun aikata hakan.
Alkalin kotun Muhammed Wakili ya ce kowani mai gadi zai biya kudin belin naira 100,000 sannan kowannen su zai gabatar da shaida a kotun.
Wakili ya ce shaidun da masu gadin za su gabatar za su gabatar wa kotun hotunan fasfo dinsu, kowani katin shaida da lambar NIN din sa sa.
Za a ci gaba da shari’a ranar 28 ga Afrilu.
KARFIN HALI: Yadda Ɗan bautar kasa, NYSC ya damfari ƴan sanda naira 235,000
Kotun majistare dake Iyaganku ta gurfanar da dan bautan kasa mai suna Ukanwa Ikechukwu ranar Juma’a bisa laifin damfaran wata ‘yar sanda naira 235,000.
Rundunar ‘yan sandan jihar Oyo ta kai karar Ikechukwu kotu bisa laifin sata da karya.
A kotun Ikechukwu ya musanta laifukan da ake zargin sa da su.
Dan sandan da ya shigar da karar Olufemi Omilana ya bayyana cewa a ranar 4 ga Disembar 2022 da karfe 12 na rana Ikechukwu ya damfari ACP Modupe Okpaleke naira 235,000.
Omilana ya ce Ikechukwu ya karanta darasin ‘Physiotherapy’ a Jami’a sannan da ya zo bautar kasa sai aka tura shi aiki a asibitin ƴan sanda ‘Police Cottage’ dake Eleyele Ibadan.
“A wannan lokaci ne Ikechukwu ya hadu da Okpaleke wacce ke fama da rauni a kafa.
Daga nan ne ya zolaye ta ya amshi kudi har naira 235,000 kudin keke zama.
Alkalin kotun M.I.
Giwa-Babalola ya bada belin Ikechukwu akan naira 500,000 tare da gabatar da shaidu biyu a kotun.
Giwa-Babalola ya daga shari’a  zuwa ranar 25 ga Mayu.
RIKICIN BAUCHI: Yadda hasalallun matasa suka cinna wa gidaje sama da 60, babura uku wuta sannan suka kashe wani dattijo
Rundunar ‘yan sandan jihar Bauchi ta bayyana cewa wasu matasa sun kashe mutum daya, sun Kona gidaje 64 da babura 3 na miliyoyin kudade a rikicin karamar hukumar Bogoro.
Kakakin rundunar SP Ahmed Wakil ya sanar da haka wa manema labarai a garin Bauchi ranar Lahadi.
Wakil ya ce hakan ya auku ne a dalilin zanga-zanga da matasan suka yi a kauyen Sang
“A ranar 15 ga Afrilun 2023 da misalin karfe 7 na yamma rundunar ‘yan sanda ta samu labarin rikicin da ya barke a karamar hukumar Bogoro.
“Sakamakon binciken da rundunar ta gudanar ya nuna cewa rikicin ya somo ne daga kauyen Sang dake karamar hukumar Bogoro yayin da ake nada sarkin Sang.
“Yayin da ake nada sarkin ne wasu matasa suka yi kan mi uwa dawabi da har aka kashe mutum daya, suka cinna wa gidaje 64 da babura uku.
“A dalilin rikicin Wani Spollos Danlami mai shekara 70 ya rasa ran sa sannan Wani Naemiya Bature mai shekara 65 da wasu mutane sun ji rauni.
Zuwa yanzu zaman lafiya ya dawo kauyen.
Kakakin ya ce kwamishinan ‘yan sandan jihar Aminu Alhassan ya bada umurin gudanar da bincike domin kamo mutanen da suke tada wannan rikici a wuri naɗin sabon sarkin Sang din.
Mutane da dama sun mutu a wani harin da Ƴan bindiga suka sake kaiwa a jihar Kaduna
Gwamnatin jihar Kaduna ta tabbatar da harin da ‘yan bindiga su ka sake kai wa a kauyen Runji dake karamar hukumar Zangon Kataf.
Kwamishinan tsaron jihar Samuel Aruwan wanda ya tabbatar da haka ya ce mutane da dama sun mutu a harin da ya auku ranar Asabar.
Aruwan ya ce rundunar sojin Najeriya ce ta sanar wa gwamnati sai dai a Lokacin gwamnati bata da tabbacin yawan mutanen da suka mutu a harin.
“Rahoton ya nuna cewa wasu mutane da dama sun ji rauni kuma Kona gidaje da dama a dalilin harin.
“Jami’an tsaron sun yi bata kashi da maharan a lokacin da suke wannan aika-aika kuma ba su ji da daɗi ba.
Ya ce gwamnan jihar Nasir El-Rufa’I ya Yi tir da abin da ya faru sannan ya tabbatar cewa jami’an tsaro na gudanar da bincike domin kamo maharan.
“Ya mika sakon ta’aziyar sa ga iyalai da ƴan uwan  waɗanda suka rasa wani nasu sannan ya yi addu’ar Allah ya kawo sauki ga wadanda suka ji rauni.
“Da zaran jami’an tsaron sun kammala bincike gwamnati za ta sanar da yawan mutanen da suka mutu da kuma waɗanda suka ji rauni a dalilin harin.
Wannan shine karo na biyu da ‘yan bindigan ke kai wa mutane hari a karamar hukumar a cikin mako daya.
Idan ba a manta ba PREMIUM TIMES HAUSA ta buga labarin yadda ‘yan bindiga suka kashe mutum 8 a harin da suka kai karamar hukuma a makon jiya.
Shugaban kungiyar Atiyap Sam Timbuwak ya ce maharan sun afka kauyen su da misalin karfe 9 na safiyar Laraba ne.
‘INKONKULUSIB’: Yadda NNPP ta ƙwace kujerar Majalisar Tarayya  ta Fagge daga hannun APC a Kano
Ɗan takarar majalisar tarayya na NNPP, Muhammad Shehu ya lashe zaɓen wakilcin Majalisar Tarayya na Ƙaramar Hukumar Fagge ta Jihar Kano.
Shehu ya kayar da wanda a yanzu haka ke kan kujerar zango uku a jere, Aminu Goro na APC.
Baturen Zaɓe Farfesa Ibrahim Suraj ya bayyana cewa Shehu ya samu ƙuri’u 19,024, shi kuma Sha’aibu Abubakar na LP ya samu 12,789.
Goro na APC wanda kuma shi ke kan kujerar, ya zo na uku da ƙuri’u 8,668.
A wani rahoton kuma, Alasan Doguwa, Ɗan Majalisar da ke tuhuma da kisan kai ya lashe zaɓen Tudun Wada/Doguwa a Kano.
Shugaban Masu Rinjaye na Majalisar Tarayya, Alasan Doguwa, kuma wanda ake zargi da laifin kisan kai a ranar zaɓe, Ado Doguwa, ya lashe zaɓen dabai kammalu ba, wanda aka kammala a ranar 15 Ga Afrilu.
Baturen Zaɓe Farfesa Sani Ibrahim, ya ce Doguwa ya samu ƙuri’u 41,573, shi kuma Yusha’u Salisu na NNPP ya samu 34,831.
An dai yi zaɓukan da ba su kammalu ba a mazaɓu takwas cikin Ƙaramar Hukumar Tudun Wada.
Wakilin ya ruwaito cewa an samu ruɗani da firgita masu zaɓe a zaɓen na wanda bai kammalu ba a ƙaramar hukumar.
Wannan ne karo na biyar da Doguwa zai wakilci ƙananan hukumomin biyu, kuma ya na ta mafarkin ganin ya zama Kakakin Majalisar Tarayya.
Rahotanni daga Kano sun tabbatar da NNPP ta ƙwace kujerar Majalisar Tarayya ta Ƙaramar Hukumar Fagge daga hannun Aminu Goro na APC.
Sannan kuma a Majalisar Dokokin Jihar Kano guda 40, NNPP na da 28.
PDP ta yi rugurugu da APC a kujerun ƴan majalisar  Wakilai, Bilbis ya Kada Marafa a kujerar sanata
Tsohon Ministan yaɗa labaran Ikra Aliyu Bilbis na jam’iyyar PDP ya kada Kabiru Marafa na jam’iyyar APC a zaɓen  kujerar sanatan zamfara ta tsakiya da aka kammala ranar Asabar a Zamfara.
Baturen Zaɓe Farfesa Kabiru Abdullahi ya bayyana cewa Ikra Bilbis ya yi nasara a zaɓen da ƙuri’a 102,866, inda ya doke babban abokin hamayyarsa Sanata Kabiru Marafa na jam’iyyar APC, wanda ya samu Ƙuri’u 91,216.
Haka kuma jam’iyyar PDP ta yi nasarar lashe zaɓen ‘yan majalisar wakilai ta tarayya na mazaɓun Gusau/Tsafe da kuma Gummi/Bukkuyum duk a jihar Zamfara
A mazaɓar Gusau/Tsafe Kabiru Amadu Maipalace na PDP ya kayar da Sanusi Garba Rikiji na jam’iyyar APC,  wanda shi ne tsohon kakakin majalisar dokokin jihar zamfara.
A mazaɓar Gummi/Bukkuyum, Suleiman Abubakar Gummi na PDP na kayar da Ahmed Mohammed na jami’iyyar APC.
INEC ta yi fatali da sanarwar nasarar da Kwamishinan Zaɓe ya yi giringiɗishin cewa Binani ta APC ta yi, ta gayyaci Baturen Zaɓe da Kwamishina zuwa Abuja
‘INKWANKULUSIB’: Doguwa, Ɗan Majalisar da ake tuhuma da kisan kai ya lashe zaɓen Tudun Wada/Doguwa a Kano
Shugaban Masu Rinjaye na Majalisar Tarayya, Ado Doguwa, kuma wanda ake zargi da laifin kisan kai a ranar zaɓe, Ado Doguwa, ya lashe zaɓen dabai kammalu ba, wanda aka kammala a ranar 15 Ga Afrilu.
Ɗan cikas ɗin da aka samu a zaɓen shugaban ƙasa bai isa ya sauya sakamakon zaɓe ba – Matsayar rundunar Tinubu
Rundunar Yaƙin Neman Zaɓen Bola Tinubu ta fantsama taron ganawa da manyan ‘yan jaridu na duniya, a ƙoƙarin da ta ke yi na kare halasci da cancantar nasarar lashe zaɓen da Tinubu ya yi a ƙarƙashin jam’iyyar APC.
Tawagar wadda ke ƙarƙashin Ƙaramin Ministan Ƙwadago, Festus Keyamo, ta gana da ‘yan jarida a Cibiyar ‘Yan Jarida ta Amurka da ke birnin Washington D.C a ranar Laraba.
Keyamo wanda ya kasance shi ne Kakakin Yaƙin Neman Zaɓe, ta shaida wa manema labarai cewa cikas da ‘yan matsalolin da aka fuskanta a lokacin zaɓen shugaban ƙasa ba 2023 har ma da rikici, sun faru ne a ƙasa da kashi ɗaya bisa 100 ilahirin yawan rumfunan zaɓe da ke faɗin Najeriya.
“Saboda haka ba su kai yawan da za a ce ai za su iya canja sakamakon zaɓen ba.”
“Rahotannin faruwar faɗace-faɗace da cikas a wasu rumfunan zaɓe ba za su isa su sauya alƙaluman zaɓe ba.
Akwai rumfunan zaɓe 176,974 a Najeriya.
Inda aka samu hatsaniya da cikas ɓa su kai ko kashi 1 bisa 100 na yawan rumfunan zaɓen ƙasar ba .”
Dama kuma a baya-bayan nan sai da Ministan Yaɗa Labarai Lai Mohammed ya ziyaraci Amurka da Birtaniya bayan kammala zaɓe.
Zaɓen Shugaban Ƙasa: Buhari Da Gwamnoni 20 Ba Su Kawo Jihohin Su Ba – Keyamo
Yayin da Festus Keyamo ke ƙoƙarin nuna wa ‘yan jaridar Amurka sahihancin zaɓen 2023, ya nuna masu cewa Shugaba Muhammadu Buhari da wasu jiga-jigan APC masu yawa ciki har da gwamnoni 20 duk ba su yi nasarar zuwa na ɗaya a yawan ƙuri’un jihohin su ba.
“A karo na farko gwamnoni 20 da ke kan mulki duk ba su kawo yawan ƙuri’un da aka jefa a jihohin su ba.
Kuma gwamnoni bakwai da su ka nemi sanata duk an kayar da su.
Wannan kuma ba ta taɓa faruwa kamar haka a tarihin zaɓen Najeriya ba.
“Shi ma zaɓaɓɓen shugaban ƙasa Bola Tinubu an kayar da shi a Jihar Legas, jihar sa ta haihuwa.
Shugaba Buhari bai kawo jihar Katsina ba.
Daraktan Kamfen na APC, Simon Lalong bai kawo jihar Filato ba.
Shi ma Shugaban APC, Abdullahi Adamu shi ma bai kawo jihar Nassarawa ba.
Haka Shugaban Ƙungiyar Gwamnonin APC, Atiku Bagudu bai yi nasara a Kebbi a zaɓen shugaban ƙasa ba, kuma an kayar da shi.
Keyamo ya ce mutum 23 ne su ka mutum yayin zaɓen 2023.
Amma ya ce a zaɓen 2019 an kashe mutum 150.
“Zaɓen 2011 an kashe mutum 800, na 2015 an kashe mutum 100.
Na 2019 an kashe mutum 150.
Amma na 2023 mutum 28 aka kashe.
Kenan  masu cewa zaɓen 2023 ya fi sauran zaɓuka muni, hakan ba gaskiya ba ce.”
ZARGIN ZINA: Zainab na ci amanar aure – Korafi Yahaya a Kotun Abuja
Babban kotu dake Gwagwalada, Abuja ta raba auren shekara 15 dake tsakanin Okpanachi Yahaya da Zainab Adejoh saboda laifin cin amana a aure.
Alkalin kotun Abdullahi Abdulkareem a hukuncin da ya yanke ya umarci Zainab ta tabbatar ta kammala zaman iddan ta kafin ta yi wani auren.
Ya ce kotu za ta saurari karar da Yahaya ya shigar na neman ikon kula da ‘ya’yan su biyu masu shekara 14 da 12 a lokaci da daban da karar neman saki.
A kotun Yahaya ya bayyana cewa ya auri Zainab ranar 14 ga Satumba 2019 bisa ga sharuddan addinin musulunci.
Ya ce tun a shekarar ya fahimci cewa matarsa fa tana hulda da wasu mazajen.
Yahaya ya ce wata rana ya kama Zainab a dakin dafa abincin ta boye tana magana da wani saurayinta a waya inda bayan ya tambaye ta wanene ta haushi da balbalin bala’i.
” Daga nan kuma ta bini da duka saboda kawai na ne mi ko waye rake magana da shi.
Ya ce ya yi watanni hudu yana kwance a asibiti saboda rashin lafiya inda daga baya aka mai da shi kauye amma ko sau daya Zainab ba ta zo ta gan shi ba.
Yahaya ya ce tun da ya koma kauye da zama domin samun magani Zainab ke zuwa wurin aikin sa tana karbar albashinsa.
Ya ce a lokacin da yake kauye an bayyana masa cewa zinnan da matarsa ke yi ne ya sa yake fama da rashin lafiya.
“Manya sun shiga maganar domin ganin an sassanta mu amma Zainab ta ki.
“Babu sauran soyayya ko zaman aure tsakani na da Zainab sho yasa nake so a raba auren mu.
Ita ma Zainab din ta amince a raba auren haka nan.
Gwamnan Kogi ya kira Shugaban Majalisa ‘ɗan ta’adda’, shi kuma ya yi murabus a fusace
Shugaban Masu Rinjaye na Majalisar Dokokin Jihar Kogi, Muktar Bajeh, ya sauka daga muƙamin sa  domin nuna fushi kan yadda Gwamna Yahaya Bello na jihar ya kira shi da sunan ɗan ta’adda.
Ba Honorabul Bajeh kaɗai ne Yahaya Bello ya kira ɗan ta’adda ba, har da wasu sauran ‘yan majalisar dokokin jihar su takwas, duk ya kira su ‘yan ta’adda.
Ranar 23 Ga Maris ce Bello ya kira su ‘yan ta’adda, su tara saboda rawar da su ka taka a Zaɓen ‘Yan Majalisar Dokokin Kogi a ranar 18 Ga Maris, 2023.
Cikin wasiƙar da Gwamna Bello ya aika wa Kakakin Majalisar Jiha, Matthew Kolawole, ya umarce shi ya dakatar da ‘yan majalisar guda 9, tare da neman a binciki abubuwan da su ka yi a lokacin zaɓe.
To amma shi Bajeh, a wasiƙar da ya aika wa Majalisa, ya ce zai ajiye muƙamin Shugaban Masu Rinjaye ne domin ya nuna rashin amincewa kan yadda majalisar ta koma raƙumi da aka a hannun gwamna Bello.
“Ina sanar da ajiye muƙami na.
Ba ni da sauran sha’awar kasancewa shugaban ku.
Daga yanzu na yi murabus.” Inji shi a cikin wasiƙar da ya aika.
Bayan Kakakin Majalisa ya karanta wasiƙar, sai Honarabul Alfa Momoh-Rabiu ya nemi a nemi a naɗa Bulaliyar Majalisa Ahmed Ɗahiru ya maye gurbin Bajeh.
Kuma hakan aka yi, majalisa ta amince.
MARTANIN DINO MELAYE GA WIKE: ‘In dai gaɓotari da galhanga irin Wike da Yahaya Bello za su yi gwamna, ai na ma fi su cancanta
Tsohon Sanata Dono Melaye, ɗan siyasar da ba ya barin ta-kwana, ya maida wa Gwamna Nysome  Wike na Ribas kakkausan raddi, dangane da furucin gwamnan cewa Dino Melaye ba shi da kimtsi, kamun-kai da natsuwar da zai zama gwamna.
A martanin da Dino ya mayar masa, ya ce, “Wike ya ma fi kowa sanin cewa na cancanta.
Domin da na fito takarar gwamna ma a 2019, sai da Wike ya ba ni gudunmawar dala 220,000.
“Sannan kuma ya sa aka ɗauke ni a jirgin sa daga Fatakwal har Kogi, aka ajiye ni, a ranar zaɓen fidda-gwani.
Kuma lokacin zaɓen ya yi ta kira na don ya ji halin da muke ciki.” Cewar Dino, a wata hira da gidan talabijin na AIT.
Dino ya ce Wike ya na jin haushin sa ne saboda ya ƙi goyon bayan ajendar sa a takarar zaɓen fidda gwani na shugaban ƙasa a PDP.
Na Fi Wike Cancantar Zama Gwamna:
“Ya kamata mutane su tuna ni ba sabon yanka raken ɗan siyasa ba ne.
Na yi Wakilin Majalisar Tarayya, kuma na yi Sanata sau biyu.
Kuma na yi hadimin shugaban ƙasa.
Shi kuwa Wike duk bai yi waɗannan muƙaman ba.
Melaye ya ce dama ba ya neman goyon bayan Wike dangane da takarar gwamnan da ya ke yi a Kogi.
“A jihar Osun Wike bai goyi bayan Adeleke na  PDP, amma kuma Adeleke dai ne ya yi nasarar zama gwamna.
“Ɗan takarar da Wike ya goyi baya a Cross River ya faɗi zaɓe.”
“A Akwa Ibom Wike bai goyi bayan ɗan takarar PDP ba, ya goyi bayan mai adawa da PDP, wato Albert, Kuma faɗuwa zaɓe ya yi.
Gwamnonin Benuwai da Abiya  na Enugu sun fito takarar sanata, Wike ya goya masu baya, amma duk ba su ci zaɓe ba.” Cewar Dino.
A ƙarshe ya shawarci Wike cewa ya na ba shi shawara duk lokacin da ya sha ya yi mankas, to ya kiyayi yin magana.
“Saboda baki ya san abin da zai faɗa, amma bai san abin da za’a mayar masa martani ba.”
PREMIUM TIMES Hausa ta buga labarin cewa Gwamna Wike ya ce Dino Melaye ba shi da natsuwa, kimtsi da kamun kan da zai riƙe muƙamin gwamna.
Gwamna Nysome Wike na Jihar Ribas ya ce tunanin da Dino Melaye ke yi na zama gwamna a Jihar Kogi, abu ne da ba zai taɓa yiwuwa ba, saboda ba shi da kimtsi, natsuwa da kamun-kai da har za a amince a ba shi mulkin jiha sukutum.
Melaye wanda ya yi wa PDP Kakakin Yaɗa Labarai na Kamfen ɗin Zaɓen Shugaban Ƙasa, ya fara fafutikar neman zaɓen fidda-gwani na PDP a zaɓen gwamna da za a yi ranar 11 Ga Nuwamba a Kogi
Da ya ke magana cikin gungun ‘yan jarida ranar Talata a Patakwal, babban birnin Jihar Ribas, Wike ya ce  ya na sane da irin ƙulle-ƙullen da PDP ke yi domin ta murɗe zaɓen fidda-gwani, ta bai wa Dino Melaye takarar gwamna a Kogi.
“Haba jama’a, Allah na tuba, ai Dino Melaye ba shi da kimtsuwa, kamun kai da natsuwar da zai zama gwamna kwata-kwata.
Ai gwamna ba wasan kwaikwayo ba ne da zai fito a hasko shi a fim ko talbijin.
Mu na da magana kan mulki ne, ba wasan kwaikwayo ba.” Inji Wike.
“Don me PDP ke shirin murɗe zaɓen fidda-gwani ta bai wa Dino Takara?
Ai ta san dai idan ta bai wa Dino takarar gwamnan Kogi, to ta faɗi zaɓe kai-tsaye.
“Don me ‘yan Kogi za su ce za su zaɓi Dino?
Me ya sa za mu maida gwamna kamar wasan ‘yan tashe ne?”
Wike ya ce idan PDP ta tsayar da Dino ɗan takarar gwamna a zaɓen Nuwamba, to idan an faɗi zaɓe kada wani maras kunya ya fito ya ce an yi wa PDP maguɗi, saboda dai tun farko PDP  ba ta haɗa ƙwarya da abokin burmin ta ba.
Dino kuma ya yi wa Wike gorin karatu mai zurfi, inda ya ce shi ya na da digiri biyar, amma Wike ba komai ba ne sai gatarin-gwari, wanda ba a komai da shi daga saran ita ce sai jifar burgu da tsuntsaye.
TALLE BAI YI WA AUDI GORI: Gwamna Wike ya ce Dino Melaye ba shi da natsuwa, kimtsi da kamun kan da zai riƙe muƙamin gwamna
KIBIYAR AJALI: An ƙone wanda ake zargin ya saci wayar hannu ƙurmus
Wani matashi mai shekaru 22 ya gamu da ajalin sa ta mummunar hanya, yayin da mafusata su ka ƙone shi ƙurmus, bayan an zarge shi da satar waya.
Lamarin ya faru a unguwar Atimbo a cikin Calabar, babban birnin Jihar Cross River, a ranar Lahadi.
Wani ganau ba jiyau ba, ya ce sunan wanda aka ƙone ɗin Eyo, kuma ya daɗe ya na ‘yan sace-sace  a unguwar, har ta kai an yi masa gargaɗi, amma bai daina ba.
Ganau ɗin ya ce mutumin ya saci wayar a ranar Asabar, aka neme shi aka rasa, sai washegari Lahadi ya koma unguwar.
“Ni fa na san Eyo tun mu na sakandare, a makaranta ma ya yi ƙaurin suna wajen sata, domin akwai ranar da ya sace rabin kuɗaɗen makarantar ‘yan ajin su ƙarƙaf.
“Ko da mu ka fara girma zuwa yanzu da mu ka haura shekaru 20,  sai Eyo ya ƙara zama ƙasurgumin ɓarawo.
Ba ya gajiya da shirga sata, kuma ba a gajiya da kama shi.
Kuma ba yau ne farkon yi masa dukan tsiya a hannun mafusata ba.
Yau ɗin ne dai kwanan sa ya ƙare
“Sun fara saran sa da adda, daga nan kuma su ka banka masa wuta.
Abin haushin kuma wai waya fa ya sata.” Cewar majiyar mu.
Kakakin Yaɗa Labaran ‘Yan Sandan Jihar Cross River, Irene Ugbo ta tabbatar da afkuwar lamarin, kuma ta yi tir da waɗanda su ka ɗauki doka a hannun su, su ka kashe shi.
“Kisan da aka yi masa dabbanci ne ƙarara.
Kamata ya yi su kai rahoton sa wurin ‘yan sanda.”
BABBAN RASHI: Tsohon Ministan Shari’a, kuma tsohon Shugaban Kotun Ƙasa da Ƙasa, Bola Ajibola ya rasu, an bizine shi a Ogun
A cikin alhini an bayyana rasuwar tsohon Mai Shari’a a Kotun Duniya, kuma tsohon Ministan Shari’a, Bola Ajibola.
CIkin wata sanarwar da babban ɗan sa Segun Ajibola ya sa wa hannu, kuma ya fitar, ya ce Ajibola ya rasu a Abeokuta, ranar Lahadi.
“Mu na baƙin ciki, jimami da alhinin rasuwar mahaifin mu Prince Bola Ajibola.
Allah ya ba shi rabon aljanna, Amin.”
Ajibola wanda tsohon Ministan Harkokin Shari’a ne, ya rasu ya na da shekaru 89 a duniya.
Ya rasu bayan fama da rashin lafiyar da ke da alaƙa da tsufa ko yawan shekaru.
Kamar dai yadda iyalan na sa su bayyana.
Ya yi Shugaban Kungiyar Lauyoyi ta Ƙasa daga 1984 zuwa 1985.
Kuma ya kasance ɗaya daga cikin Kwamishinonin Hukumar Shata Kan Iyakar Eritrea da Habasha, wadda Kotun Duniya ta shirya a lokacin.
Tsakanin 1999 zuwa 2002 kuma, Ajibola ya zama Jakadan Najeriya a Birtaniya.
Shi ne ya kafa Jami’ar Cresent University a Abeokuta, da kuma ƙungiyar Musulmi ta Najeriya, IMA.
KISAN FIYE DA MUTUM 120 A BENUWAI: Buhari ya umarci jami’an tsaro su kawo ƙarshen zubar da jinin faɗan ƙabilanci
Shugaba Muhammadu ya yi tir da mummunan rikicin ƙabilancin da ya ɓarke a cikin wasu ƙabilu a Jihar Benuwai.
Sannan kuma ya yi gargaɗin a gaggauta hana watsuwar kashe-kashen, tare da yin kira ga jami’an sojoji, DSS da ‘yan sanda su gaggauta hana ci gaban kashe-kashen.
Cikin wata sanarwar da Kakakin Yaɗa Labaran Buhari, Garba Shehu ya fitar, Buhari ya umarci a yi duk wani ƙoƙarin da za a iya yi domin a shawo kan ɓarnar.
Ya ce “kashe-kashen ya yi muni.”
Akwai rahotannin da ke nuna cewa an kashe sama da mutum 80 a yankunan Umogidi da ke Entekpa-Adoka na cikin Ƙaramar Hukumar Otukpo.
Haka kuma wasu rahotannin sun tabbatar da kisan wasu mutum 34 a ƙauyen Mgaban da ke Ƙaramar Hukumar Benuwai ta Arewa a ranar Juma’a.
Shugaba Buhari ya yi tir da irin ta’addancin da ake yi a rikice-rikicen ƙabilanci.
Sannan Buhari ya umarci jami’an tsaro su gano waɗanda su ka yi kisan, su kamo su sannan su gurfanar da su a kotu, domin a hukunta su.
“Shugaba Buhari ya na taya iyalan waɗanda aka kashe jima da ta’aziyya.
Kuma ya bada umarnin sake duba yadda yanayin tsaron yankin ya ke, tare da tabbatar da hakan bai sake faruwa ba.”
Gwamnatin Najeriya ta bada Juma’a da Litinin ranakun hutun Easter
Gwamnatin tarayya ta bayyana ranakun Juma’a 7 da Litinin 10 ga Afrilu hutun Easter.
Babban sakataren ma’aikatar aiyukkan cikin gida Shuaib Belgore ya sanar da haka a wata takarda da ya fitar ranar Laraba a Abuja.
Belgore ya ce  ministan ma’aikatar aiyukkan cikin gida Rauf Aregbesola ya sanar da haka a madadin gwamnatin tarayya.
Aregbesola ya yi kira ga Kiristoci da su rika yin koyi da halayan da Yesu Almasihu da ya yi a lokacin yana duniya wato zaman lafiya, yafiya j, hakuri, kaunan juna da sauran su.
Ya Kuma yi kira a gare su da su Yi amfani da wannan lokaci na Easter domin yin addu’o’I saboda tabarbarewar rashin tsaro a kasan.
Aregbesola ya kara yin kira ga ‘yan  Najeriya da bakin dake zama a kasar da su zama masu kiyaye doka tare da mara wa jami’an  tsaro baya wajen ganin an samar da zaman lafiya a kasan.
Ya fadi haka ne gabanin mika mulkin kasa da za a yi a watan Mayu mai zuwa da sa ran cewa za a yi taron mika mulki cikin kwanciyar hankali kamar yadda aka yi a 2019..
MANHAJAR TATTARA SAKAMAKON ZAƁE: Lai Mohammed ya saki layin INEC, sai ya ɗora laifin kan ‘yan jarida
Kwana ɗaya bayan Ministan Yaɗa Labarai, Lai Mohammed ya furta kalaman da su ka sha bamban da na Hukumar Zaɓe ta Ƙasa, INEC kan dalilin rashin aika sakamakon zaɓe cikin Manhajar Tattara Sakamakon Zaɓe ta iReV, Ministan ya sake waskewa, amma a wannan karon ɗora laifin kasassaɓar da ya yi ne kan ‘yan jarida.
Lai ya ce ‘yan rahoto ne ba su aika bayanan da ya yi a daidai da abin da ya furta ba.
PREMIUM TIMES ta ruwaito Lai ya ce INEC ta ɗauki matakin ƙin aika sakamakon zaɓe daga Na’urar Tantance Masu Shaidar Rajistar Zaɓe, wato BVAS zuwa cikin Manhajar Tattara Sakamakon Zaɓe ta iReV, saboda ta gano cewa ‘yan dandatsa na ƙoƙarin shiga manhajar domin su baddala sakamakon zaɓen na shugaban ƙasa, wanda aka yi a ranar 25 ga Fabrairu.
“INEC sun yi zargin ‘yan dandatsa na ƙoƙarin yin shigar-kutse, wato ‘hanking’ a cikin manhajar iReV ta yanar gizo domin su baddala sakamakon zaɓen.” Cewar Ministan Harkokin Yaɗa Labarai, Lai Mohammed.
Ma’anar kalaman da Lai ya yi su na nufin INEC ta na sane ta ƙi tura sakamakon zaɓe daga BVAS kai tsaye zuwa cikin iReV, saboda ta na zargin za a baddala sakamakon.
Sai dai kuma maganar da Lai ta yi ta Sha bamban da dalilan da INEC ɗin da kan ta ta bayyana.
Cikin wata sanarwar da Kakakin Yaɗa Labarai na INEC, Festus Okoye ya ce INEC ta samu lattin aika sakamakon zaɓe cikin iReV, saboda cikas ɗin na’urorin aiki, ba saboda gudun yunƙurin da wasu ke yi na yi wa sakamakon maƙarƙashiya ba.
Sai dai kuma ranar Laraba Lai ya zargi ‘yan jarida, musamman PREMIUM TIMES da cewa ta buga bayanin sa ba daidai ba.
Wancan bayani da Lai ya yi a ranar Laraba, a lokacin ya na Washington DC, Amurka.
SHARI’AR MAKWABTA DA ZAKARA A KANO: Makwabta sun yi nasara, an umarci Shu’aibu ya yanka zakarar
Kotun majistare dake Gidan Murtala a jihar Kano ta umarci wani  Isyaku Shu’aibu da ya yanka zakaransa saboda cara da yake yawan yi har yana hana makwabta barci.
Kotun ta yanke wannan hukunci ne bayan karar da wasu makwabtan Shu’aibu su biyu suka kawo gabanta ta.
Wani makwabcin Shu’aibu, Yusuf Muhammed dake zama a kwatas din Ja’en a cikin garin Kano ya bayyana a kotun yadda carar zakarar Shu’aibu ke hana shi barci da sukuni a gidansa.
Shu’aibu bayan ya amince da laifin zakararsa ya roki kotun da ta dage shari’a har zuwa Juma’a.
A ranar Juma’a alkalin kotun Halima Wali ta yanke hukuncin cewa lallai Shu’aibu  ya killace zakarar sa sannan ya yanka shi domin hakkin makwabtaka da ya shiga.
ZALUNCI KO MUGUNTA: Yadda saurayi ya shake budurwarsa sai da ta mutu saboda ta ki zubar da cikin da yayi mata a Kano
Rundunar ‘yan sandan jihar Kano ta bayyana cewa ta tsinci gawar wata budurwa a gefan titi a kauyen Anadariya dake karamar hukumar Bebeji jihar Kano da aka kashe.
Jami’in hulda da jama’a na rundunar Abdullahi Kiyawa ya bayyana cewa ‘yan sanda sun tsinci gawar ne ranar 26 ga watan Maris bayan kirar su da aka yi zuwa wurin da misalin karfe 8 na yamma.
Kiyawa ya ce bisa ga umarnin kwamishinan ‘yan sandan jihar Mamman Dauda ‘yan sandan su kai gawar zuwa babban asibitin Tirga inda likitoci suka tabbatar cewa ta rasu.
Ya ce binciken da ‘yan sanda suka gudanar ya nuna cewa sunan budurwar Teresa Yakubu sannan an kashe ta ne ta hanyar shake ta da dankwalinta.
Kiyawa ya ce binciken ya kuma nuna cewa saurayin marigayiyan wani mai suna Phillipbus Ibrahim mai shekara 20 Kuma mazaunin Unguwar Korau a karamar hukumar Tudun-Wada  ne ya aikata wannan ta’asa tare da taimakon abokinsa Gabriel Bilal mai shekara 25 mazaunin Unguwar Korau karamar hukumar Tudun-Wada Kano.
A hannun jami’an tsaro Ibrahim ya ce ya kashe budurwarsa saboda yadda ta ki amincewa a zubar da cikin da yayi mata na wata biyu.
Ibrahim ya ce Teresa mazauniyar Nasarawa ce a karamar hukumar Bebeji.
Yace a ranar Litini da yamma ya dauke ta ya kai ta wani wuri ya kashe ta tare da taimakon abokin sa Gabriel saboda ta ki yarda ta zubar da cikin da yayi mata.
“Da farko dai mun bata wani magani ta sha domin cikin ya zube amma bai yi aiki ba sai dai ta rika cewa cikin ta na mata ciwo ne kawai.
Daga nan ne da ni da abokina Bilal muka dauke ta a babur zuwa Wani wuri inda a nan ne ni na shake ta da galen ta sannan shi Bilal ya rike hanna yenta da kafafuwanta, nan dai ta rika shure-shure.
Ibrahim ya ce a lokacin da suka bar wurin akwai alamun da saurar numfashi a jikinta amma ta galabaita.
Abokin Ibrahim, Bilal ya yi nadamar abin da ya aikata tare da abokinsa inda yake cewa ya aikata haka ne ganin cewa Ibrahim abokinsa ne na kud-da-kud.
A ƙarshe Kiyawa ya ce da zarar rundunar ta kammala bincike za ta kai wadannan mutane kotu domin a yi musu hukunci.
Yadda ƴan bindiga suka yi garkuwa da dalibai 10 na makarantar Sakandare a Kachia, Kaduna
Gwamnatin jihar Kaduna ta bayyana cewa ta samu rahoto daga jami’an tsaro cewa ‘yan bindiga sun yi garkuwa da dalibai 10 a makarantar sakandare dake  karamar hukumar Kachia.
Kwamishinan tsaron jihar Samuel Aruwan ya sanar da haka a wata takarda da ya raba wa manema labarai ranar Talata a garin Kaduna.
Aruwan ya ce maharan sun yi garkuwa da daliban makarantar sakandare Awon ranar Litini da safe.
Ya ce zuwa yanzu babu wanda ke da masaniyar inda masu garkuwan suka arce da waɗannan yara sai dai jami’an taso sun fantsama farautar su don su ceto yaran sannan su yi dagadaga da yan bindigan.
Idan ba a manta ba gwamnatin Kaduna ta saka dokar hana walwala na awa 24 a unguwannin Nasarawa da Tirkaniya dake karkashin karamar hukumar Chikun bayan kashe wasu mutum biyu da a kayi a dalilin rikishin yan kwaya.
Gwamnatin ta saka dokar hana walwalar ne domin hana barkewar rikici a yankin.
Aruwan wanda ya sanar da haka ya ce gwamnati ta yanke wannan hukunci ne bayan ta tattauna da jami’an tsaro da suka hada da sojoji, ‘yan sanda da SSS sannan da shugabannin gargajiya dake unguwan Sabon Gari.
Ya ce dokar ya hada da hana bukukuwan Kidan Bishi, Kidan Gala da yawon farauta da mutane ke yi a yankin.
ZARGIN CIN AMANAR KASA: Obi ya ce sharri, bita-da-kulli da hassada ce ake yi masa don an ga ya lashe zaben 2023
Dan takarar shugaban kasa na LP Peter Obi ya yi suka ga kalaman da ake yadawa wai shi yana tunzurz mutane da ingizasu don Najeriya ta wargaje a nada gwamnatin rikon kwarya don ya fadi zabe.
Obi ya fadi a wata sanarwa da ta fito daga ofishinsa wanda shi da kansa ya saka wa hannu, cewa Kazafi, makirci, tuggu da hassada ce kawai ake yi masa amma ba zai taba ingiza wasu su kawo cikas ga kasa Najeriya ba.
Duk da a kwanakinnan an bankado wasu maganganun sa da ya yi da ke nuna kiyayyarsa sa ga musulunci inda yake cewa zaben 2023 Jihadi ce tsakanin Musulmai da Kiristocin Najeriya, Obi ya musanta cewa shi ya so ya ci da addini ne a takarrasa na shugaban kasa.
“Ban taba tattaunawa ko kwadaitar da wani ko wasu su yi wa kasar Najeriya zagon kasa ba.
Wadanda su ke yi suna yi don su bata min suna.
Zuwa yanzu dai Obi ya ce ya tattara hujjojin sa kaf kuma tuni ya garzaya kotu domin kalubalantar sakamakon zaben da aka bayyana Tinubu na APC wanda yayi nasara.
A ranar Asabar da ta wuce an fallasa wani faifan murya, wanda ke ɗauke da wata tattaunawa tsakanin ɗan takarar shugaban ƙasa na LP, Peter Obi da kuma Shugaban Cocin ‘Living Faith’ na Duniya, David Oyedepo.
Faifan muryar dai jaridar People’s Gazette ce ta fallasa shi, wanda a cikin sa Obi ke roƙon Fasto Oyedepo ya taimake shi ya watsa saƙon sa ga Kiristocin Yankin Kudu maso Yamma da na wasu yankunan Tsakiyar Najeriya,  ya na so ya sanar da su cewa su fito su zaɓi Peter Obi, domin zaɓen Obi “jihadin addini ne.”
Hakan ya nuna cewa Obi ya kira Oyedepo sun yi maganar kafin zaɓen 2023 kenan.
Ga abin da faifan muryar ke ɗauke da shi a fassarar Hausa:
PETER OBI: “Daddy, ina so ka taimake ni ka yi wa mabiyan ka na Yankin Kudu maso Yamma da na Kwara, wato Kiristocin Kudu maso Yamma da na Kwara.
Ka nuna masu cewa wannan (zaɓen) fa “jihadin Kiristoci ne.”
OYEDEPO: “Ni ma na yi amanna da haka ɗin.
Na yarda da hakan.
Na yarda hakan ya ke.”
PETER OBI: “Idan buƙata ta biya, to za ku taɓa yin da-na-sanin goyon baya na da ku ka yi ba.”
ZARGIN TSAFI: Kotu ta gurfanar da mutumin da ya rataya shirgegen laya a kofar ofishin abokin aikinsa
Kotun majistare dake Ojo a jihar Legas ta gurfanar da Endurance Jagun ranar Litini bisa laifin rataya shirgegen laya a kofar shiga  ofishin abokin gaban sa.
Kotun ta gurfanar da Jagun bisa laifin yi wa wani barazanar rayuwarsa da tada hankalin mutane.
Jagun ya musanta laifin da ake zarginsa da su a gaban alkali L J.k Layeni.
Lauyan da ya shigar da karar Simon Uche ya ce Jagun ya aikata haka ranar 27 ga Maris a Kamfanin China Civil Engineering Construction Corporation, LASU a Ojo.
Uche ya ce a wannan rana Jagun ya samu sabanin da Wani abokin aikinsa  Adekunle Adeshina inda bayan haka wato bayan ya koma gida sai ya hado kulumboton sa ya ya rata shirgegen laya kofar shiga ofishin Adeshina.
Kotun ta bada belin Jagun akan naira 100,000 da gabatar da shaida daya a kotun.
Za a ci gaba da shari’a  ranar 20 ga Mayu.
Kotu ta daure Enema da ya damfari Abubakar mai siyar da Zinari, gwal din naira miliyan 1.2 a kasuwar Wuse, Abuja
Kotun Grade 1 dake Kado a babban Birnin tarayyar Nigeria Abuja, ta yanke wa Alfa Enema mai shekara 30 hukuncin zama a kurkuku bayan ya saci sarkan zinare a wani shagon siyar da gwala-gwalai dake Abuja.
Kotun ta gurfanar da Enema bisa ga laifin cin amana, hada baki da damfara.
A kotun Enema ya musanta laifin da ake zarginsa da su.
Alkalin kotun Malam Muhammed Wakili ya yanke wannan hukuncin ne bayan wadanda suka shigar da kara sun ki amincewa da rokon bada belin Enema da bangaren da ke kareshi ta yi.
Wadanda suka shigar da kara sun ce har yanzu ‘yan sanda na gudanar da bincike domin kamo abokan satan Enema.
Wakili ya ce za a ci gaba da shari’ar  ranar 23 ga Mayu.
A bayanin da lauyan da ke wakiltar  masu kara a kotu Stanley Nwafoaku ya ce a ranar 24 ga Maris ne Wani Abubakar Abubakar mai siyar da gwala-gwalai a kasuwar Wuse ya kawo kara ofishin ‘yan sanda dake Wuse Zone 3.
“ Abubakar ya ce a ranar 20 ga Maris Enema tare da wasu abokan sa suka zo shagonsa inda suka siya sarkar zinare kirar 18 karat akan naira miliyan 1.2.
“ Abubakar ya ce a ranar Enema ya aika kudin ta wayarsa sannan kuma ya mika masa takardar takardan shaida cewa ya biya kudaden ashe buge yayi masa.
Nwafoaku ya ce bayan ‘yan sanda sun kama Enema ne suka gano cewa ya siyar da sarkar akan naira 463,000.
Lauyan dake kare Enema Goodness Ajinomoh ya roki kotun ta bada belin Enema cewa Enema ba zai gudu.
ANA WATA GA WATA: Jam’iyyar APM ta garzaya kotu, ta nemi a ƙwace nasarar Tinubu a bai wa Atiku da ya zo na biyu
Jam’iyyar ‘All Peoples Movement’ (APM), ta ce takarar Bola Tinubu na jam’iyyar APC da ya yi nasara, haramtacciya ce, domin ba a bi ƙa’iba wajen zaɓen ɗan takarar mataimakin shugaban ƙasa na Tinubu, wato Kashim Shettima.
APM ta bi sahun su PDP da LP, ta maka APC da INEC ƙara ranar 20 Ga Maris, ta na so Kotun Ɗaukaka Ƙararrakin Zaɓe a Abuja ta bayyana Atiku Abubakar a matsayin wanda ya zo na biyu, cewa shi ne ya yi nasara, kuma shi ne zaɓaɓɓen shugaban ƙasa, ba Tinubu ba.
A ranar 1 Ga Maris ne aka bayyana cewa Tinubu ya yi nasara.
A cikin kwafen takardun ƙarar da APM ta shigar, ya ce Tinubu bai shiga takara bisa ƙa’ida ba, saboda Kashim Shettima bai cancanci tsayawa takara ba.
Idan ba a manta ba, lokacin da Tinubu ya fito takara, ya miƙa sunan Ibrahim Masari a matsayin ɗan takarar mataimakin shugaban ƙasa.
Ibrahim Masari ɗan Katsina ne, jihar Shugaba Muhammadu Buhari.
An ajiye shi ne matsayin ɗan takarar wucin gadi, kafin zaɓen mataimaki, wanda aka ɗauki Shettima daga baya.
Masu sharhin siyasa maganin Tinubu ya ɗauki Ibrahim Masari ne don cika umarnin INEC cewa ranar 27 Ga Yuni ce za ta rufe karɓar sunayen ‘yantakara, wato ranar 17 Ga Yuni, 2022.
A ranar 10 ga Janairu Ibrahim Masari ya janye, Aka maida sunan Shettima.
A Daura Tinubu ya bayyana sunan Shettima matsayin ɗan takarar mataimakin shugaban ƙasa, yayin da ya kai wa Buhari ziyasa.
A kan haka ne APM ta ce Shettima ya fito takara a wurare biyu, wato takarar sanata da ta mataimakin shugaban ƙasa a lokaci guda.
“Har zuwa ranar 25 ga Yuli, 2022, akwai sunan Tinubu a cikin masu takarar sanatoci.”
APM ta ce ta samu kwafen takarda daga INEC a ranar 14 Ga Yuli cewa a ranar an canja sunan Ibrahim, aka maye gurbin sa da na Ibrahim.
APM ta ce Sashe na 131(C) da 142 ya nuna Ibrahim Masari ne ɗan takarar mataimakin Tinubu, tunda ya janye kuwa, takarar Tinubu ta faɗi kenan.
APM ta ce Sashe na 131(C) da 142 na doka ya nuna Tinubu ba ɗan takara ba ne, domin ba ya halatta ya tsaya takara ba da mataimaki ba.
Waɗannan da wasu dalilai ne ya sa APM ta nemi kotu ta kwace nasara daga hannun Tinubu ta bai wa Atiku Abubakar na PDP da ya zo na biyu.
Sojoji sun yi wujiwuji da tulin ƴan bindiga, sun kashe da dama sun kwato dabbobin sata
Sojojin Najeriya sun kawato sama da  shanu 2,000 bayan bata kashi da suka yi da ‘yan bindiga a karamar hukumar Mariga a jihar Neja.
Maharan sama da 500 na hanyar shiga cikin ƙungurmin daji ne dake yankin Birnin Gwari, Jihar Kaduna da jihar Neja ne bisa babura inda  sojoji suka buɗe musu wuta ta sama da kasa
Wani Dagace daga cikin kauyukan da maharan suka kai wa hari Adamu Warari ya ce maharan sun fi mutum 100 kuma sun kai wa masallatai da coci hari,  gidajen mutane inda suka rika  kashe maza, suna yi garkuwa da mata sannan suka saci shanu da dama kafin jami’an tsaro suka dira musu suka yi fatafata da su a hanya.
Warari ya c daga Birnin Gwari maharan sun biyo ta garuruwan Mariga, Kasuwan Garba, Kontagora, Kwimo sannan suka tsallako zuwa Magadan Daji, Yungo, Argida da  Chubadi kyma duka a wadannan kauyuka sun sace wa mutane dabobi inda daga nan jami’an tsaro daga Bangi suka tare su a Kwimo.
Wata majiya mai tushe daga rundunar sojin Najeriya ta bayyana cewa sojojin sama da kasa ne suka tare maharan a Bangi kafin su koma inda suke zama a cikin daji kusa da Birnin Gwari.
Rundunar soji ta ce wasu dakarunta biyu sun ji rauni amma tuni har an kaisu asibiti a na basu magani.
Gwamnatin Jihar Ondo ta faɗi dalilin da ya sa ba za ta buɗe masallacin cikin watan Ramadan ba
Gwamnatin Jihar Ondo ta bayyana dalilin da ya sa ba za ta bada umarnin buɗe Babban Masallacin Ikere ba domin a yi sallolin tarawy da sauran ibadu a cikin watan Ramadan.
Gwamnatin Jihar Ondo dai ta kulle babban masallacin tun a cikin watan Oktoba, 2022, biyo bayan wani mummunan hargitsi da ya afku sanadiyyar tsige babban limamin masallacin na Ikare Akoko da aka yi.
Gwamnatin ta ce ba za ta buɗe masallacin ba har sai ɓangarorin da ke rikici da juna sanadiyyar cire babban limamin sun sasanta kan su tukunna.
“Gwamnati ta amince ta janye dokar hana fita,sanadiyyar mummunan tashin hankalin da ya afku.
Amma ba za ta buɗe masallacin a cikin watan Ramadan kamar yadda ake ta roƙo a yi ba, har sai ɓangarorin biyu masu rikici sun sasanta kan su tukunna.” Haka Kwamishinan Yaɗa Labarai na Jihar Ondo ya sanar.
Asalin rikicin dai ya faro ne lokacin da Majalisar Malaman Ikere tare da goyon bayan Sarkin Ikere, wato Olukare na Ikare, Saliu Momoh IV, su ka tsige Babban Limamin Ikare mai Sallah a masallacin, Abubakar Muhammad.
Bayan cire shi, sai Babban Kwamitin Kula da Harkokin Musulunci na Jihar Ondo ya ƙi amincewa da cire Liman Abubakar da aka yi.
Hakan kuwa ya haifar da  tsaikon komai a tsakanin ɓangarorin biyu.
Duk wani roƙon a maida limamin da aka yi wa malaman Ikare dai bai shiga kunnen su ba.
To lamarin ya haifar da ruɗani da hargitsi har sai da gwamnatin Ondo ta ƙaƙaba dokar hana fita a garin.
Shi dai Kwamishinan Yaɗa Labaran Ondo, Bamidele Ademola-Olateju ya ce gwamnati ba za ta buɗe masallacin ba, sai an samu sasanci tsakanin bangarorin biyu da ke husuma da jayayya.
Kotu ta yi wa gwamnatin Gombe da ‘yan sanda katanga da dan jarida, Dahiru Kera
Babbar kotu a jihar Gombe ta gargadi gwamnatin Gombe da ‘yan sandan cewa kada su kuskura su sake yi wa dan jarida Dahiru Kera barazanar kama shi ko kuma muzguna masa.
Idan ba a manta ba Kera ya shiga bakar littafin gwamnatim jihar Gombe ne tun bayan buga wata rahoto game da bashin da ake bin gwamnatin Yahaya Inuwa a jaridar Daylight Reporters wanda shine mawallafin wannan jarida.
A hukuncin da ya yanke kan karar mai lamba: GM/145M/2022, a makon jiya.
Mai shari’a H. H Kereng na babbar kotun jihar Gombe ya gargadi gwamnatin jihar akan kama mawallafi jaridar, Dahiru Kera.
Kotun ta yanke hukuncin cewa gayyatar da aka yi da kuma barazanar kame mawallafin tauye hakkinsa ne; “Musamman idan aka yi la’akari da  tanade-tanaden sashe na 34, 35, 39 da 41 na Kundin Tsarin Mulki na 1999 (kamar yadda aka yi wa kwaskwarima) da Yarjejeniya Ta Afirka kan ‘Yancin Bil Adama da Al’umma da kuma ayyana ‘yancin dan Adam na duniya.
Wannan nasara ne ga Kera wanda tun bayan wallafa wannan labari ya arce gudun tsira domin kauce wa barazanar gwamnatin Gombe da suka nemi a damke shi domin wannan labari da ya buga.
Kera ya daina zama a garin Gombe na wani lokaci mai tsawo kafin hukuncin wannan kotu.
‘yan jarida a Najeriya na fadawa tarkon ‘yan siyasa saboda wasu rahotanni da baiyi musu dadi ba.
Kera ya yi murnar wannan hukunci inda ya ce yanzu ya samu sauki tunda dama tun a farko ba laifi yayi wa gwamnatin ba.
Gwamna Ortom ya janye ƙarar da ya maka hadimin sa, wanda ya kayar da shi a zaɓen Sanatan Benuwai, kuma ya roƙi yafiya
Gwamna Samuel Ortom ya janye ƙarar da ya shigar wadda ya maka zaɓaɓɓen-sanata Titis Zam kotu.
Ortom ya ce ya janye ƙarar don a samu kwanciyar hankali, duk kuwa da cewa akwai hujjojin da ke nuna cewa an yi masa maguɗi a zaɓen.
Zam ya tsaya takara ne a APC, shi kuma Ortom ya tsaya takarar ta Sanata, amma Zam ya kayar Ortom na PDP.
Zam ya lashe 143,151, shi kuma Ortom ya samu 106,882.
Ortom ya bayyana janyewar sa bayan taron da ya yi da Shugabannin PDP na Jihar Benuwai da ke Mazaɓar sa ta sanata da kuma rundunar kamfen ɗin sa.
Ya ce a matsayin sa na jagoran PDP a Jihar Benuwai, zai tsaya tsayin daka ya ga cewa martabar PDP a jihar da ƙasa baki ɗaya ta dawo.
Ya kuma gode wa ɗaukacin al’ummar Jihar Benuwai, ‘yan jamiyya da waɗanda su ka taya shi kamfen.
Kuma ya nemi yafiya ga waɗanda ya yi wa ba daidai ba ko ya ɓata masu rai a yanzu da ya ke gwamna tsawon shekaru kusan takwas.
Ya ce shi dai ya yafe wa duk wani wanda ya yi masa ba daidai ba.
PREMIUM TIMES ta buga labarin yadda ɗan aiken Gwamna Ortom ya kayar da shi a zaɓen sanata.
Gwamna Samuel Ortom na Jihar Benuwai ya sha kaye a takarar zaɓen sanatan da ya tsaya.
Tsohon ɗan aiken sa ne Titus Zam ya kayar da shi a ƙarƙashin jam’iyyar APC.
Zam tsohon Mashawarcin Gwamna ne a fannin Ƙananan Hukumomi da Masarautun Gargajiya ga Samuel Ortom.
Lokacin da Ortom ya fice daga APC ya koma PDP, Zam sai ya yi zaman sa bai canja sheƙa ya bi gwamnan ba a cikin 2018.
Zam dai ɗan ga-ni-kashe-nin George Akume ne, wanda a yanzu shi ne Ƙaramin Ministan Ayyukan Musanman da Harkokin Gwamnatin Tarayya, Jihohi da Ƙananan Hukumomi.
Ya samu ƙuri’u 143,151, Ortom kuma ya samu 106,882, sai Mike Gbillah na LP ya samu 51,950.
Aƙalla dai gwamnonin da ke kan mulki bakwai ne su ka shiga takarar sanata amma su ka faɗi.
PREMIUM TIMES ta buga labarin yadda guguwa ta tarwatsa garken wasu gwamnonin da su ka shiga takarar sanata.
Gwamna Ifeanyi Ugwuanyi na Jihar Enugu ya sha ƙasa a takarar Sanatan Enugu ta Arewa da ya fito a ƙarƙashin PDP.
Ɗan takarar LP Okechukwu Ezea ne ya kayar da shi.
Ƙoƙarin Ugwuanyi na tafiya Majalisar Dattawa bayan kammala wa’adin mulkin shekara takwas bai yi nasara ba.
Ɗan takarar LP ya samu ƙuri’u 104,492, shi kuma Gwamna Ugwuanyi ya tashi da 46,948, bai ma kai rabin wanda ya kayar da shi ba kenan.
Shi kuwa ɗan takarar APC Ejike Eze ƙuri’u 6,816 kaɗai ya samu.
Irin yadda aka yi wa Ugwuanyi na Enugu, haka shi ma Ben Ayade ma Cross River ya sha kaye a hannun Sanatan da ke kan kujera a yanzu, Jarigbe Agom-Jarigbe.
Ayade Gwamnan APC ya sha kaye a hannun Jarigbe ɗan PDP, wanda ya lashe ƙuri’u 76,145, shi kuwa Ayade aka bar shi da 56,595.
Akalla mutum 7,806 suka kamu da cutar tarin fuka a tsakanin shekarar 2021 – 2022 a jihar Bauchi
Shugaban hukumar dakile yaduwar cututtukan kanjamau, tarin fuka, kuturta da zazzabin cizon sauro reshen jihar Bauchi Sani Mohammed ya bayyana cewa mutum 7,806 ne suka kamu da cutar tarin fuka a shekarar 2022 a jihar.
Mohammed ya fadi haka ne a taron ranar cutar ta duniya a garin Bauchi.
Ya ce jihar ta samu Karin mutum 2,154 da suka kamu da cutar a shekarar 2022 daga mutum 5,652 din da suka kamu da cutar a shekaran 2021.
A shekarar 2022 shine jihar ta fi samun yawan mutanen da suka kamu da cutar a cikin shekara daya.
“Zuwa yanzu mutum 5,518 dake dauke da cutar na amsar magani inda daga ciki mutum 5,192 sun warke.
“Akwai asibitin kula da masu fama da tarin fuka kyauta guda 798, wuraren yin gwajin cutar 127 a jihar Bauchi.
Domin dakile yaduwar cutar gwamnati ta hada hannu da kungiyoyin bada tallafi kamar ‘Breakingthrough Action-Nigeria’ domin gano mutanen da suka kamu da cutar.
Kungiyar kiwon lafiya ta duniya WHO ta kebe ranar 24 ga Maris domin cutar tarin fuka ta duniya.
Mohammed ya ce a taron bana gwamnati za ta wayar da kan mutane game da cutar a shirye shirye na talabijin da radiyo.
Ya ce gwamnati za ta yi wa mutane gwaji da basu maganin cutar kyauta sannan da bada magani da gwajin cututtukan Kanjamau, Korona, hepatitis da zazzabin cizon sauro.
Shugaban Shirin dakile yaduwar cutar tarin fuka ta jihar Bauchi Yakubu Abdullahi ya ce za su horas da jami’an  lafiya domin gano cutar a jikin yara kanana.
Ya ce shirin ya hada hannu da asibitocin kula da yaran dake fama da yunwa dake jihar domin yi musu gwajin cutar.
“Gano tarin fuka a jikin yaro na da wahala inda hakan ya sa muka tsara hanyoyin yin gwaji da gano cutar.
Iyorchia Ayu ba alheri ba ne, baƙin jinin sa ne ya janyo faɗuwar PDP zaɓen 2023 – Chimaroke Nnamani
Tsohon Gwamnan Jihar Enugu, Chimaroke Nnamani, ya shawarci Iyorchia Ayu ya haƙura kawai ya sauka daga shugabancin PDP, tare da cewa, “rashin taɓuka abin kirki da PDP ta yi a zaɓen 2023, ƙarƙashin shugabancin Ayu, babbar asara ce da ba su da irin ta.”
Nnamani wanda yanzu haka Sanata ne, ya ce shugabancin Ayu ya haifar wa PDP rashin nasara, rashin albarka da baƙin jini, saboda sakaci, ƙwaɗayi da ƙetar Ayu.
Idan ba a manta ba dai PDP ta kori Nnamani daga cikin jam’iyyar a ranar 10 Ga Fabrairu, kafin zaɓen shugaban ƙasa.
Dama kuma an dakatar da shi a cikin Janairu.
Nnamani ya ce Ayu gagarimar guguwar bala’i wadda ta yi wa PDP babbar illa.
“Ayu babban bala’i nesa ya sauka kan PDP.
Abin da kawai ya rage a yanzu kawai a kore shi daga PDP.
“Ta yaya Ayu zai dogara da Sashe na 57 (7) na Dokar Jam’iyya, alhali kuma shi da kan sa ya take wannan sashe wajen dakatar da ni daga PDP?”
Saukar Ayu Daga Shugabancin
PREMIUM TIMES ta buga labarin cewa Shugaban Jam’iyya Ayu ya sauka, an naɗa Umar Damagum riƙon ƙwarya
Rikicin PDP ya ci Shugaban Jam’iyya, Sanata Iyorchia Ayu, wata ɗaya bayan zaɓen shugaban ƙasa
Ayu ya bi umarnin  Babbar Kotun Jihar Benuwai, wadda a ranar Litinin ta yanke hukuncin cewa kada ya ƙara kiran kan sa Shugaban PDP, tunda shugabannin mazaɓar ƙauyen su sun dakatar da shi.
Majalisar Zartaswar PDP (NWC) ce ta kira taron gaggawa ranar Talata, inda ta ce ta bi umarnin Babbar Kotun Benuwai wadda a ranar Litinin ta dakatar da Ayu, bayan wani ya maka shi kotu, ya ce a tilasta dakatarwar sa, kamar yadda mazaɓar sa su ka ce sun yi.
NWC ya ce ya yi amfani da Sashe na 45 (2) na PDP dokokin 2017, ta naɗa Mataimakin Shugaba na Arewa, Ambasada Umar Damagum a matsayin shugaban riƙo daga ranar Talata, 28 ga Maris, 2023.
PREMIUM TIMES ta buga labarin dakatar da Ayu da kuma na umarnin da kotu ta ba shi na ya daina kiran kan sa shugaban PDP.
Gargaɗin Babbar Kotu Ga Ayu:
Kotu ta hana Iyorchia Ayu kiran  kan sa Shugaban PDP.
Rikicin PDP ya ƙara muni, har ta kai Babbar Kotun Jihar Benuwai da ke Makurɗi ta umarci Shugaban PDP na Ƙasa, Iyorchia Ayu, cewa ya daina kiran kan sa shugaban PDP tunda mazaɓar sa ta dakatar da shi.
Mai Shari’a W. I Kpochi ya yanke wannan hukunci a ranar Litinin, cewa wannan umarni ne na wucin-gadi, tunda an dakatar da shi.
Mai Shari’a ya yanke hukuncin ne bayan wani ɗan jam’iyyar PDP a Jihar Benuwai, mai suna Terhide Utaan ya maka Ayu a kotu.
Utaan ya maka Ayu da PDP a kotu, sai dai waɗanda aka kai ƙarar ba su bayyana ba, kuma ba su tura lauyoyin su ba a kotun.
Hukuncin hana Ayu ci gaba da kasancewa shugaban PDP ya zo ne kwana ɗaya bayan reshen mazaɓar ƙauyen su ya fitar da sanarwar dakatar da shi daga mamba na PDP.
Kotu ta ce Ayu a yanzu ba shugaban PDP ba ne, daga yanzu har zuwa ranar da za ta yi hukunci tukunna.
Dakatar Da Ayu Daga PDP:
Shugabannin mazaɓar ƙauye sun dakatar da Shugaban PDP sukutum, Iyorchia  Ayu daga jam’iyya.
Rikicin da ya tirniƙe jam’iyyar PDP bayan zaɓen shugaban ƙasa da na gwamnoni, ya ɗauki sabon salo, yayin da shugabannin ita jam’iyyar a mazaɓar ƙauyen Igyorov cikin Ƙaramar Hukumar Gboko, su ka bada sanarwar dakatar da Iyorchia Ayu Shugaban PDP na Ƙasa baki ɗaya.
An dakatar da Ayu ne a ranar Lahadi, kamar yadda Sakataren Jam’iyya na ƙauyen su Ayu, mai suna Vangeryina Dooyum ya bayyana a madadin shugaban PDP na mazaɓar mai suna Kashi Philip.
Sanarwar ta ce sun dakatar da Ayu ne saboda sun kama shi ya na yi wa PDP zagon ƙasa, wato ‘anti-party’ a zaɓukan da aka gudanar a faɗin ƙasar nan.
“Mun lura a cikin baƙin ciki da damuwa cewa Iyorchia Ayu wanda shi ne Shugaban PDP na Ƙasa, ya kawo wa nasarorin da PDP ta kamata ta samu cikas a zaɓukan da su ka gabata a wanan mazaɓa ta Igyorov,” haka Dooyum ya bayyana a cikin sanarwar da ya fitar.
Sun zargi Ayu wanda tsohon Shugaban Majalisar Dattawa ne da rashin taɓuka komai a zaɓen gwamna da PDP ta yi a jihar Benuwai.
“Bincike ya kuma gano cewa Ayu bai zo Benuwai ya yi zaɓen gwamna da na majalisar jihohi a ranar 18 Ga Maris, 2023 ba.”
PDP ta rasa kujerar gwamnan Benuwai, ta rasa sanatoci biyu da ta ke da su, kuma ‘yan majalisar tarayya 11 da ta ke da su.
Dama ‘yan majalisa 12 na tarayya Benuwai ke da su.
Yanzu da Gwamna da su ɗin duk APC ta lashe a jihar.
Dooyum ya ce binciken su kuma ya gano cewa yawancin makusantan Ayu duk APC su ka zaɓa, ba PDP ba, shi ya sa PDP ba ta taɓuka komai ba a mazaɓar da aka haifi Ayu.
“A kan haka mun a yanzu ba mu da yaƙini a kan cancantar iya shugabancin jam’iyya a hannun  Ayu.
Saboda haka mun dakatar da shi a matsayin mamba na PDP.
Dakatarwar ta fara tun daga 24 Ga Maris, 2023.”
Primium Times ta tuntuɓi Sakataren PDP na Jihar Benuwai, Bemgba Iortyom, wanda ya ce ba shi da labarin dakatarwar sai a bakin wakilin mu.
Sai dai kuma ya ce shugabannin mazaɓa ne ke da ikon dakatar wa Mamba.
Tsakanin Ayu Da Ortom Gwamnan Benuwai
Tun bayan zaɓen Iyorchia Ayu ya sha fama da Gwamna Samuel Ortom na asalin jihar haihuwar Ayu.
Ortom na cikin gwamnoni biyar masu neman Ayu ya sauka a naɗa ɗan Kudu, tunda PDP ta tsaida Atiku Abubakar ɗan Arewa a matsayin ɗan takarar shugaban ƙasa.
Wannan rikicin ne ya sa gwamnonin biyar, Samuel Ortom, Nyesom Wike na Ribas, Ifeanyi Ugwuanyi na Enugu, Okezie Ikpeazu na Abiya da Seyi Makinde na Oyo ba su goyi bayan takarar Atiku Abubakar ba.
Idan za a iya tunawa, shi ma ɗan takarar shugaban ƙasa na NNPP, Rabi’u Kwankwaso ya bayyana yadda Ayu ya harzuƙa shi, har shi da mutanen sa su ka fice daga PDP, su ka koma ANPP.
Janar Diya, tsohon Mataimakin Janar Abacha ya rasu
Tsohon Mataimakin Shugaban Mulkin Soja na Janar Sani Abacha, Janar Oladipo Diya, ya rasu.
Diya wanda ya taɓa yin Shugaban Ma’aikatan Fadar Shugaban Ƙasa na mulkin soja, ya rasu ya na da shekaru 78 a duniya.
Ya rasu tsakar daren wayewar garin ranar Lahadi a wani asibiti, a Legas.
Jami’in yaɗa labarai na marigayin mai suna Olawale Adekoya ne ya fitar da sanarwar rasuwar a madadin iyalan sa.
Wata ‘yar mamacin kuma lauya mai suna Oyesinmilola Diya ce ta sa wa takardar hannu a madadin iyalan sa baki ɗaya.
An haifi Diya a ranar 3 Ga Afrilu, 1944 a Odogbolu, Jihar Ogun.
Ya yi mataimakin Abacha daga 1994 zuwa 1997.
Kafin nan ya riƙe Babban Hafsan Tsaron Ƙasa, kuma ya yi Gwamnan Soja a Jihar Ogun tsakanin Janairu 1984 zuwa Agusta 1985.
Ya na cikin waɗanda Abacha ya zarga da yunƙurin juyin mulki, inda aka yanke masu hukuncin kisa.
Sai dai kuma Abacha ya rasu kafin a zartas wa su Diya hukunci, wanda hakan ya sa hawan Janar Abdulsalami mulki ya sake su.
SHARI’AR ZARGIN  SHETTIMA YA FITO TAKARA WURI BIYU: Kotu ta kori ƙarar da PDP ta nemi a soke takarar Tinubu da Shettima
Kotun Ɗaukaka Ƙara ta kori wata ƙarar da PDP ta shigar tun kafin zaɓe, inda ta nemi a soke takarar Bola Tinubu na APC da ɗan takarar mataimakin sa, Kashim Shettima.
PDP ta nemi a soke takarar ta su, saboda ta yi zargin Shettima ya fito takara wuri biyu a lokacin zaɓen fidda-gwanin jam’iyyar APC.
A wancan lokacin dai Kotun Tarayya ta kori ƙarar bisa dalilin cewa PDP ta kasa gabatar da cikakkar hujja mai nuna cewa Shettima ya fito takarar Sanatan Barno ta Tsakiya, kamar yadda ta yi ƙorafi.
PDP ta ce Shettima ya karya doka, don haka bai kamata shi da ɗan takarar shugaban ƙasa Bola Tinubu su tsaya takara ba.
A wancan lokacin, Mai Shari’a na Babbar Kotun Tarayya, Inyang Ekwo ya kori ƙarar da PDP ta shigar.
Ganin haka sai PDP ta garzaya Kotun Ɗaukaka Ƙara, inda har aka yi zaɓe ba a yanke hukunci a Kotun Ɗaukaka Ƙara ba.
A ranar 24 Ga Maris, Kotun Ƙoli ta kori ƙarar, tare da cewa hukuncin da Babbar Kotun Tarayya ta yanke ya na nan daram.
Saboda PDP ta kasa kawo hujjar da za ta nuna cewa Shettima ya fito takarar sanata a lokaci guda.
Tun cikin watan Yuli 2022 PDP ta shigar da ƙarar, amma sai ranar Juma’a aka yanke hukunci.
Kotun Ɗaukaka Ƙara ta yi watsi da PDP tare da amincewa da wani bayanin da babban lauyan Tinubu da Shattima ya yi, inda ya ce PDP ta ƙi fuskantar sha’anin cikin gidan ta, ta koma ta na leƙe-leƙe cikin lamarin cikin gidan APC.
Da ya ke jawabi a madadin sauran alƙalai biyu da su ka yanke hukuncin, Mai Shari’a Abundaga ya ce PDP ta kasa kafa hujja kan zargin da ta ke yi wa Shettima.
A yanzu dai akwai sauran ƙararrakin da za a ci gaba waɗanda Atiku da Obi da PDP da LP da ma wasu jam’iyyu su ka shigar kan zargin murɗiya, aringizo da ƙin amfani da BVAS a tura sakamakon zaɓen shugaban ƙasa a manhajar iRev domin kowa ya ga sakamakon  a duk inda ya ke.
ZAƁEN KANO: Ganduje, Gawuna Garo da APC sun ƙi amincewa da sakamakon zaɓe, sun yi zanga-zanga a Kano
Jam’iyyar APC ta ƙi amincewa da kayen da NNPP ta yi mata a zaɓen gwamnan Jihar Kano, wanda Hukumar Zaɓe ta Ƙasa (INEC) ta bayyana Abba Kabir na NNPP ne ya yi nasara kan Nasiru Yusuf na APC.
APC ta ce bai wa Abba nasara da INEC ta yi, ya kauce wa Dokar Zaɓe ta 2022.
Shugaban APC na Jihar Kano, Abdullahi Abbas ne ya bayyana wa manema labarai haka a ranar Talata, inda ya shaida masu cewa INEC ta yi babban kuskure da ta bayyana Abba a matsayin ɗan takarar da ya yi nasara.
Abbas ya ce tuni har APC ta rubuta wa Hedikwatar INEC ta Ƙasa wasiƙar ƙorafi, a ƙarƙashin Sashe na 65 na Dokar Zaɓe ta 2022.
Ya ce APC na so a soke nasarar Abba Kabir ta bayyana zaɓen cewa ‘inkwankilusib’ ne.
Kuma sun nemi a soke nasarar a yi ‘inkwankilusib’ cikin hanzari.
INEC ta bayyana NNPP ta samu 1,019,602, APC kuma 890,705.
Baturen Zaɓe Farfesa Ahmad Doko ya ayyana Abba Kabir na NNPP cewa shi ne ya yi nasara.
Sai dai kuma APC ta ce ba a yi daidai ba, kamata ya yi a ce za a yi ‘inkwankilusib’, idan aka yi la’akari da yawan ƙuri’un da aka soke.
INEC ta tattara yawan ƙuri’un da aka soke sakamakon aringizo da tarzoma sun kai a faɗin jihar lokacin zaɓe sun kai 273,442.
Wato sun nunka adadin yawan ƙuri’un da Abba ya yi wa Gawuna rata da su guda 128,897.
Su APCn da Gawuna suna Ƙorafi ne akan ƙuri’un da suka ɓaci ta hanyar fasa akwatuna da ɓatattun ƙuri’u, da suke ƙorafin sun kai adadin dubu 273,442.
A bisa kallon yawan adadin ƙuri’un da waɗannan akwatuna suke ɗauke da su.
To don haka sai APC da Gawuna su ke so Baturen Zaɓe, ya kalli yawan adadin da mutanen da suka yi rijista a dukkan akwatunan da aka soke ƙuri’un su ya bayyana sakamakon a matsayin bai kammala ba, wato ‘inkwankilusib’.
A ɗakin tattara sakamakon zaɓen ma wakilin APC Rabi’u Suleiman Bichi ya yi wannan ƙorafin.
Sai dai Baturen Zaɓe ya yi masa bayani da cewa:
“Doka ta ba shi dama ya yi amfani da doka ɗaya daga cikin biyun nan:
Doka ta ce zai iya lura da adadin  ƙuri’un ɗin da BVAS ta tantance ya yi hukunci.
Ko ya yii amfani da yawan ƙuri’n da aka yi rajista, a akwatunan da aka soke.
To shi ya yi amfani da ta farko, ya kalli adadin ƙuri’un da BVAS ta tantance.
Don haka idan aka kalli adadin yawan ƙuri’un da aka yi nasara, aka kuma auna da yawan ƙuri’un da aka soke, sannan aka kalli adadin akwatunan da waɗanda BVAS ta tantace aka janye ɓatattun ƙuri’un, to za’a ga Abba ya yi nasara da ƙuri’a dubu talatin da ‘yan kai.
Ba ayi zabe a Katsina ba, coge aka yi kuma za mu garzaya Kotu – Lado-Danmarke
Jami’yyar PDP ta yi watsi da sakamakon zaben gwamnan da aka gudanar ranar Asabar din da ta gabata a jihar Katsina tana mai cewa tabbas za ta garzaya kotu.
Darekta Janar din Kamfen din dan takarar gwamnan jihar Lado, Mustapha Inuwa ne ya sanar da haka a taron da ya yi da manema labarai ranar Litini a garin Katsina.
Idan ba a manta ba bisa ga sakamakon zaben da hukumar zabe INEC ta sanar dan takarar jami’iyyar APC Dikko Radda ne ya lashe zaben gwamnan jihar Katsina da kuri’u 859,892.
Radda ya doke abokin takarar sa Yakubu Lado-Danmarke na jami’yyar PDP wanda ya samu kuri’u  486,620.
Inuwar ya ce sakamakon zaben ba shi bane zabin mutane ba.
“Ba a yi zabe a jihar Katsina ba.
Muna so mu sanar da ku cewa ba tare da wani shakka ba cewa mun yi Allah wadai da sakamakon zaben da aka bayyana na zaben ranar Asabar 18 ga Maris 2023.
“An gudanar da zaben tare da tsoratarwa da cin zarafin mutane da dai sauran munanan aiyukkan da suka saba wa dokar zabe.
Ya Kuma ce an hana magoya bayan PDP jefa kuri’a musamman a rumfunar zaben da aka san jami’yyar ta fi yawan magoya baya.
“A dalilin haka ya sa muke so mu sanar cewa mun yi watsi da sakamakon sannan za mu garzaya kotu.
Hyacinth Alia na APC ya lashe zaben gwamnan jihar Benuwai
Dan takarar gwamna na jam’iyyar APC Hyacinth Alia ya lashe zaben gwamnan jihar Benuwai.
Bisa ga sakamakon zaben da baturen zabe ya bayyana a garin Makurdi, ranar Litini Alia ya samu kuri’u 473,933 wanda hakan ya sa ya kada abokin takarar sa Titus Uba na jami’yyar PDP wanda ya samu kuri’u 223,913.
Kuta ya ce an kada kuri’u 768,402 inda a ciki akwai lalatattu 11,499 da masu kyau 756,903.
Ya ce hukumar INEC ta tattara sakamakon wannan zabe daga kananan hukumomi 22 daga cikin 23 dake jihar.
Idan ba a manta ba hukumar INEC ta dakatar da zabe a karamar hukumar Kwande zuwa ranar 21 ga Maris saboda ta gano kuskure wajen buga takardu dangwala zabe.
A karamar hukumar mutum 156,826 na da katin zaben su daga cikin mutum 172,293 da suka yi rajistan zabe.
Ga sakamakon zaben daga kananan hukumomi 22 a jihar Benue.
Apa LGA mai rumfunan zabe 11.
Yawan mutanen dake da rajista: 66,720.
Yawan mutanen da aka tattance su: 17,435
APC: 7,925
LP: 465
PDP: 7,806
Kuri’u masu kyau: 6,520
Lalatattu: 485
Kuri’u da aka kada: 17,005
Gwer ta Yamma LGA dake da rumfunan zabe 15.
Yawan mutanen da aka yi wa rajista:74,563.
Mutanen da aka tattance 26,333
APC: 10,947
LP: 1,509
PDP: 13,609
Kuri’ucmasu kyau: 26,155
Lalatattu: 175
Kuri’un da aka kada: 26,330.
Logo LGA dake da rumfar zabe 10.
Yawn mutanen da suka yi rajista: 114,100
Mutanen da aka tattance: 33,114
APC: 15,574
LP: 296
PDP: 16,385
Kuri’u masu kyau: 32,582
Lalatattu: 509
Kuri’u da aka kada: 33,091
Ado LGA dake rumfunar zabe10.
Mutane masu rajista: 83,199
Yawan da aka tattance : 14,811
APC: 8,662
LP: 308
PDP: 4,379
Kuri’u masu kyau: 14,355
Lalatattu : 448
Kuri’un da aka kada: 14803
Gwer ta Gabad LGA mai rumfar zabe 14.
Yawan mutanen da aka yi musu rajista: 99,851
Mutanen da aka tattance: 34,111
APC: 20,083
LP: 1,272
PDP: 12,085
Kuri’u masu kyau: 33,601
Lalatattu: 283
Kuri’un da aka kada: 33,924
Agatu LGA mai rumfunan zabe 10
Yawan mutanen dake da rajista: 64,315
Yawan da aka tattance: 18,407
APC: 7,482
LP: 216
PDP: 9,934
Kuri’u masi kyau: 17,943
Lalatattu: 464
Kuri’um da aka kada:18,407.
Obi LGA mai rumfunar zabe 12.
Yawan mutanen dake da rajista: 69,126
Yawan da aka tattance: 17,759
APC: 9,897
LP: 1185
PDP: 6,267
Kuri’u masu kyai: 17,519
Lalatattu: 240
Kuri’un da aka kada: 17,759
Ukum LGA mai rumfunan zabe.
Yawan mutanen dake da rajista: 142,119
Yawan da aka tattance: 39,425
APC: 28,503
LP: 439
PDP: 9,418
Kuri’u masu kyau: 38,640
Lalatattu: 785
Kuri’in da aka kada: 39,425.
Tarka LGA mai rumfunan zabe 10
Mutanen da aka yi wa rajista: 55,464
Yawan da aka tattance: 20,939
APC: 16,422
LP: 175
PDP: 3,748
Kuri’u masu kyau: 20,632
lalatattu: 299
Kuri’um da aka kada: 20,93.
Buruku LGA mai rumfunan zabe13.
Mutanen dake da rajista: 129,696
Yawan da aka tattance: 46,418
APC: 34,713
LP: 1,155
PDP: 9,513
Kuri’u masu kyau: 45,937
Lalatattu: 470
kuri’un da aka kada: 46,407.
Katsina-Ala LGA mai rumfunan zabe 12
Mutanen da suka yi rajista: 168,318
Mutanen da aka tattance: 42,189
APC: 34,347
LP: 178
PDP: 6,716
Kuri’u masu kyau: 41,669
Lalatattu: 520
Kuri’un da aka kada: 42,189
Gboko LGA, 17 RAs
Reg voters: 249,636
Accre voters: 77,230
APC: 53,985
LP: 1,493
PDP: 18,773
Kuri’u masu kyau: 75,316
Lalatattu: 1261
Kuri’un da aka kada: 76,577
Ohimini LGA dake da rumfunan zabe 10.
Mutanen da aka yi wa rajista: 46,713
Yawn da aka tattance: 15,918
APC: 7,233
LP: 973
PDP: 6,785
Kuri’u masu kyau: 15,751
Lalatattu: 157
Kuri’un da aka kada: 15,908
Guma LGA
Mutanen da suka yi rajista: 114,054
Mutanen da aka tattance: 38,889
APC: 15,371
LP: 535
PDP: 22,083
Kuri’u masu kyau: 38,239
Lalatattu: 505
Kuri’un da aka kada: 38,744
Ushongo LGA masu rumfunan zabe 11.
Yawan dake da rajista: 11769
Yawan da aka tattance: 43228
APC: 31946
LP: 913
PDP: 8879
Kuri’ucmasu kyau: 38,239
Ogbadibo LGA mai runfunan zabe13
Yawan mutanen da aka yi wa rajista: 72,231
Mutanen da aka tattance: 16,242
APC: 7,627
LP: 405
PDP: 6,032
Kuri’u masu kyau: 15,843
Lalatattu: 399
Kuri’un da aka kada: 16,242
Oju LGA mai rumfunan zabe 11
Mutanen da suka yi rajista: 110,166
Yawan da aka tattance: 28,576
APC: 17,245
LP: 1,611
PDP: 8,811
Kuri’u masu kyau: 28,142
Lalatattu: 433
Kuri’un da aka kada: 28,575
Makurdi LGA mai rumfunan zabe 11.
Mutane masu rajista: 305,600
Mutanen da aka tattance: 76,026
APC: 56,432
LP: 3,792
PDP: 12,329
Lalatattu: 1,343.
Vandeikya LGA
Alia: 46,786
Uba: 12,988
Hembe: 129
Otukpo LGA mai rumfunan zabe13.
Mutanen da suka yi rajista: 149,987
Mutanen da aka tattance: 37,567
Lalatattu: 658
APC: 19,430
LP: 2,187
PDP: 12,834
Konshisha LGA mai rumfunan zabe 11.
Mutanen da suka yi rajista: 131,461
Mutanen da aka tattance: 43,779
Lalatattu: 673
APC: 13,997
LP: 21,606
PDP: 5, 905
Okpokwu LGA mai rumfunar zabe 12
Mutanen da aka yi wa rajista: 76,366
Mutanen da aka tattance: 19,544
Lalatattu: 221
APC: 9,326
LP: 1,039
PDP: 8,634
Umar Bago na APC ya lashe zaben gwamnan Neja
Dan takarar jami’yyar APC Umar Bago ya lashe zaben gwamnan jihar Neja.
Baturen zabe Kuma Shugaban Jami’ar Abuja, Clement Alawa ya sanar da sakamakon zaben a garin Minna ranar Litini.
Alawa ya ce Bago ya samu kuri’u 469,896 da ya kada abokin takarar sa Isah Liman-Kantigi na jami’yyar PDP da ya samu kuri’u 387,476.
Ya ce Joshua Bawa na jami’yyar LP ya samu kuri’u 3,415 sai kuma Ibrahim Yahaya daga jami’yyar NNPP da ya samu kuri’u 3,378.
Alawa ya ce jami’yyar ADP ta samu kuri’u 2001, jami’yyar APGA ya samu kuri’u 1,746 sannan jami’yyar PRP ya samu kuri’u 992.
Jami’yyar NRM ya samu kuri’u  969, jami’yyar  SDP’ kuri’u  908, Jami’yyar  ADC ta samu kuri’u 665, AA ta samu kuri’u  471, YPP ya samu kuri’u  445, APM ya samu kuri’u  351, APP 167, Accord ta samu kuri’u  140.
Ya ce mutum 2,698,344 ne suka yi rajista a jihar amma mutum 899,488 suka kada kuri’a zaben jihar.
An kada kuri’u 889,950 inda daga ciki an samu kuri’u  873,020 masu kyau, 26,936 lalatattu.
Zaben ya gudana a rumfunar zabe 4,950 a kananan hukumomi 25 a jihar.
KURUNKUS: Abba Gida-Gida ya doke ɗan takaran Uban Abba, Gawuna na APC da kuri’u sama da miliyan ɗaya a Zaɓen gwamnan Kano
Hukumar zabe mai zaman kanta ta kasa (INEC) ta bayyana dan takarar jam’iyyar NNPP, Abba Yusuf a matsayin wanda ya lashe zaben gwamnan jihar Kano da aka gudanar a ranar 18 ga watan Maris.
Da yake sanar da sakamakon zaben a ranar Litinin a Kano, Baturen Zabe Farfesa Doko Ibrahim, mataimakin shugaban jami’ar Ahmadu Bello da ke Zariya, ya ce Yusuf ya samu kuri’u 1,019,602 da ya lashe zaben.
Ibrahim ya ce Yusuf ya doke abokin hamayyarsa kuma mataimakin gwamnan jihar mai ci Nasiru Gawuna na jam’iyyar APC wanda ya samu kuri’u 892,705.
Ya ce: “Ni Farfesa Doko Ibrahim na bayyana cewa ‘yan takara 18 ne suka fafata a zaben.
“Bayan cika sharuddan doka kuma Abba Yusuf ya samu mafi yawan kuri’u, da hakan ya sa shi ne ya lashe zaben kuma zaɓaɓɓen gwamnan Kano.
ZAƁEN GWAMNAN JIGAWA: Namadin APC ya natsar da Lamidon PDP a Jigawa, ya lallasa shi da kuri’u 618,449
Hukumar zabe mai zaman kanta ta kasa (INEC) ta bayyana Umar Namadi na jam’iyyar APC a matsayin wanda ya lashe zaben gwamnan jihar Jigawa.
Jami’in mai kula da zaben Farfesa Umar Zaiyan na Jami’ar Tarayya ta Birnin Kebbi ne ya sanar da sakamakon zaben ranar Lahadi a Dutse.
Zaiyan ya ce Namadi ya samu kuri’u 618,449 inda ya doke abokin hamayyarsa, Mustapha Sule Lamido wanda ya samu kuri’u 368,726.
Ya ce: “Ni Farfesa Umar Zaiyan na tabbatar da cewa Umar Namadi na jam’iyyar APC, bayan ya cika sharuddan doka na ayyana shi a matsayin wanda ya lashe zaben gwamnan Jigawa.”
A cewarsa, mutane miliyan 1.07 ne aka tantance su a zaben na ranar 18 ga watan Maris da kuri’u miliyan 1.05, daga cikin kuri’u miliyan 1.03 suka  yi zaben.
Ya doke Malam Aminu Ringim na jam’iyyar New Nigeria People’s Party (NNPP) wanda ya samu kuri’u 37,156.
A baya dai PDP ta yi kira ga jami’in da ya dawo ya bayyana wani sashe na zaben a matsayin wanda bai kammala ba.
ZAƁEN GWAMNONI YA ƊAU ZAFI: An kashe shugaban PDP bayan an lakaɗa masa dukan tsiya a rumfar zaɓen sa
An bayyana rasuwar Shugaban PDP na Ƙaramar Hukumar Ezza ta Arewa a Jihar Ebonyi, bayan an lakaɗa masa dukan tsiya a ranar zaɓen gwamna.
Marigayin mai suna Peter Nweke, ya mutu sakamakon munanan raunuka da aka ji masa, lokacin da wasu ‘yan jagaliya su ka riƙa lallasa shi a rumfar zaɓen sa, a wurin jefa ƙuri’a.
Kakakin Yaɗa Labaran ‘Yan Sandan Jihar Ebonyi, Onome Onovwakpoyeya, ta tabbatar wa manema labarai rasuwar jigon PDP ɗin a ranar Litinin.
Ya ce an garzaya da shi asibiti inda likitoci su ka tabbatar da cewa ya rigaya ya mutu.
‘Yan sanda sun ce sun fara binciken waɗanda su ka yi kisan domin a kamo su a hukunta su.
Ɗan uwan mamacin mai suna Samson Nweke, ya tabbatar da rasuwar jigon na PDP, ya ƙara da cewa maharan a kan babura biyu su ka je, kuma kowa saɓe da bindiga ƙirar AK47.
Sannan kuma ya ce ko kafin ranar zaɓe sai da mamacin ya same shi har gida ya gargaɗe shi cewa ya yi kaffa-kaffa da ran sa, domin ‘yan wata jam’iyya sun bada ‘kwangilar’ kashe shi.
ADAMAWA TA KWASHI ‘YAN KALLO: Binani ta kamo hanyar tururmusa ƙarti 14 a kokawar ƙwace kujerar gwamna
Alamomi daga sakamakon zaɓen Jihar Adamawa na gwamna sun nuna Aishatu Ɗahiru, wadda aka fi sani da Binani ce kan gaba wajen yawan ƙuri’u da rata mai yawa.
Binani wadda ke takara a APC, ta na ci gaba da gaggabzar mazaje 14 masu takara da ita.
Sai dai rahotanni sun nuna cewa Gwamna Pintiri na PDP ke biye da ita, amma shi ma tuni ta yi masa jina-jina, kuma ta gurgunta shi.
Ana ganin babu wani tsimi ko wata dabara, sai Binani ta yi nasara a zaɓen, wanda a yanzu haka ana tattara sakamakon zaɓe daga cibiyar tattara sakamako ta ƙananan hukumomi zuwa Cibiyar Tattara Sakamakon Zaɓe ta Yola, babban birnin jihar.
Tuni dai aka fitar da ƙananan hukimomi 10, daga nan kuma aka dakata.
Akwai ƙananan hukumomi 21 a Adamawa.
INEC ta dage zabe a rumfuna 10 a jihar Legas
Hukumar zabe mai zaman kanta ta kasa INEC ta dage zaben gwamna da na majalisar dokokin jihar a
mazaɓun Victoria Garden City dake jihar Legas a ranar Asabar.
Jami’in hukumar INEC Segun Agbaje ya sanar da haka da yake ganawa da manema labarai ranar Asabar.
Agbaje ya ce hukumar ta dage zabe a Victoria Garden City a rumfunar zabe 10 masu yawan mutane 5,624 dake da rajista da waɗannan rumfunar zaɓe.
Dalilin yin haka inji INEC shine don a canja wa mutanen dake zama a wannan rukunin gidaje na VGC saboda matsala da aka samu.
Sai dai sun ki amincewa da sabon tsarin INEC din, dalilin haka yasa a ka dage zaɓen zuwa ranar Lahadi da safen.
ZAƁEN GWAMNA A KANO: Har ƙarfe 12 na ranar zaɓe ana ta raba wa talakawa taliya da atamfofi
Yayin da jama’a da dama su ka fita domin su je rumfar zaɓe su shiga layin jefa ƙuri’a tun bayan Sallar Asubahi a Kano, a gefe ɗaya  kuma jam’iyyar APC a jihar ta bazama ta na ci gaba da rabon atamfofi da taliya domin jama’a su zaɓi ɗan takarar ta, Nasiru Yusuf Gawuna.
Gawuna wanda shi ne Mataimakin Gwamna Abdullahi Ganduje, ya na fuskantar babbar barazana daga ɗan takarar gwamna na NNPP, Abba Kabiru Yusuf, wanda aka fi sani da Abba Gida-gida.
Tun a zaɓen shugaban ƙasa dai NNPP ta nuna da gaske ta ke yi sai ta ƙwace kujerar gwamna daga APC.
A zaɓen ranar 25 ga Fabrairu, NNPP ta samu sanata biyu a Kano, ciki har da Sanatan Kano ta Tsakiya, Rufai Hanga, wanda ya samu ƙuri’a 457,787, kuma shi ne ya fi kowane sanata na ƙasar nan yawan ƙuri’u.
NNPP na da ɗan majalisar tarayya 18, ita kuma APC na da guda 5 kaɗai.
Wasu bayanai sun nuna cewa ita ma NNPP ta na rabon taliya, to amma dai wakilin mu bai tabbatar da wanda ya ce ya karɓa ba.
“Tun ɗazu na je Rumfar Zaɓe ta Firamaren Ɗandago a cikin Kano.
Amma ina komawa gida ƙarfe 11:05 na tarar a layin mu, wato Lokon’ Gawo ana raba atamfa da taliyar Gawuna.” Inji wani da ba ya so a ambaci sunan sa.
Tuni dai atamfofi da tsakiyar Gawuna su ka cika soshiyal midiya.
Wasu na godiya, wasu kuma na cewa sun karɓi atamfa, amma NNPP za su zaɓa.
ZAƁEN GWAMNONI YA ƊAU ZAFI: Faɗa ya ɓarke lokacin da ‘yan-ta-kife su ka kutsa ofishin INEC, su ka ragargaza akwatin zaɓe
Rikici ya ɓarke yayin da wasu ‘yan-ta-kife su ka danna cikin ofishin Hukumar Zaɓe, su ka lalata akwatin zaɓe.
‘Yan sandan da aka tura sun yi tsaye cirko-cirko su na kallon faɗa, maimakon su shiga su hana, ko su bada baki a daina.
Rikicin ya ɓarke tun ƙarfe 7:48 na safiya, a Ranar Zaɓe, a Cibiyar Rajistar INEC da ke Mbiaso Ward 4, cikin Ƙaramar Hukumar Nsit Ibom cikin Jihar Akwa Ibom.
Wani mutum ne musabbabin rikicin, ya yi kukan kura ya fizgi akwati daga hannun wani jami’in zaɓe, kuma ya kwantsama shi ƙasa, ya ragargaje.
Wani ma’aikacin gwamnati da ya ɗauki bidiyon rikicin ya kusa shan dukan tsiya, yayin da magoya bayan sauran jam’iyyu su ka yi barazanar canja masa kamanni.
Wanda ya ragargaje akwatin dai ɗan PDP ne, ya shiga ofishin a lokacin da ake ƙoƙarin tantance kayan zaɓe.
A wani labarin kuma, an yi garkuwa da ɗan takarar mataimakin gwamna kan hanyar zuwa jefa ƙuri’a.
An yi garkuwa da ɗan takarar mataimakin gwamnan Jihar Cross River na jam’iyyar YPP, Agbor Onyi.
Tuni dai Rundunar ‘Yan Sandan Jihar ta Cross River su ka tabbatar cewa an yi garkuwa da shi ne da wasu mutum uku, waɗanda cikin su har da Mataimakin Sufurtandan Imagireshin.
Kakakin Yaɗa Labaran ‘Yan Sanda na jihar, Irene Ugbo ta shaida wa manema labarai cewa an sace su a ranar Alhamis, kan hanyar Kalaba zuwa Ogoja.
Ta bayyana sunan jami’in Imagireshin da Imojara Imojara.
Ta ce an yi garkuwa da su huɗun ne yayin da su ke kan hanyar tafiya garin su domin yin zaɓe.
“Waɗanda tsautsayin ya ritsa da su, su na kan hanyar tafiya ce a cikin motar ƙirar Toyota Corolla, lokacin da masu garkuwa su ka tare su, kuma su ka yi cikin daji da su.
“Ɗaya daga cikin waɗanda ke cikin motar matar wani hadimin Gwamna Ben Ayade ce”.
Inji Kakakin ‘Yan Sanda.
Yan sanda sun ce su na bakin ƙoƙarin gano su kuma su ceto su.
Majiya ta bayyana cewa masu garkuwa sun nemi a biya su Naira miliyan 60, amma daga baya su ka rage zuwa Naira miliyan 40.
Tuni dai a wasu rumfunan zaɓe aka fara kaɗa ƙuri’u a jihohi daban-daban.
Kotu ta bada belin barawon babura 100 kan naira miliyan 1
A kotun majistare dake Akure jihar Ondo ne ranar Talata aka gurfanar da Wasiku Okunola da kama shi da laifin sace babura 100 a karamar hukumar Akure.
Lauyan da ya shigar da karar Olusegun Akeredolu ya ce Okunola ya sace baburan tare da taimakon wani Bola da ‘yan sanda ke nema ruwa a jallo.
Ya ce Okunola ya saci wadannan babura tsakanin shekarar 2022 zuwa 2023.
Akeredolu ya ce jami’an ‘yan sanda da DSS sun dauki tsawon watanni har uku suna farautar Okunola kafin suka kama shi.
Ya roki kotun da ta daga shari’ar domin fannin da ta shigar da karar ta samu lokacin neman shaidun da za ta gabatar a gaban kotun.
Akeredolu ya kuma roki kotun kada ta bada belin Okunola amma ta daure shi saboda yana iya arcewa.
Sai dai lauyan dake kare Okunola ya musanta haka yana mai cewa laifin da Okunola ya aikata ya cancanci a bashi beli sannan ya tabbatar cewa Okunola ba zai gudu ba.
Alkalin kotun Damilola Sekoni ya bada belin Okunola akan Naira miliyan daya tare da gabatar da shaidu biyu dake aiki.
Sekoni ya ce kowannen su da Okunola zai gabatar a kotun zai kawo Naira miliyan daya ya ajiye a kotu da idan Okunola ya gudu kotu za ta rike wadannan kudaden da suka ajiye a hannunta.
Ya ce za a ci gaba da shari’a  ranar 24 ga Maris.
KASHE-KASHEN JAJIBIRIN ZAƁEN GWAMNONI: An kashe mutum uku a harin da ‘yan daba su ka tarwatsa taron APC a Oyo
Wani gungun ‘yan daba ɗauke da muggan makamai sun kutsa zauren taron magoya bayan APC a Ile-Tintun da ke ciki Ƙaramar  Ibadan ta Kudu maso Gabas, inda rahotanni su ka haƙƙaƙe cewa sun bindige mutum uku har lahira.
A harin wanda aka kai ranar Alhamis, kwanaki biyu kafin zaɓen gwamnoni, sun kuma lalata kayayyaki masu yawa mallakar magoya bayan APC.
Sannan kuma an tabbatar da cewa wasu da dama sun ji raunuka ya yamutsin.
Ɗan takarar APC a majalisar dokokin Oyo da ke Mazaɓa ta 2, mai suna Wariths  Alawuje, ya ce lokacin da aka kai mummunan harin ya na cikin mahalarta taron, amma dai ya tsira da kyar, ba a harbe shi ba.
Ya ce: “Mu na tsakiyar tattauna batutuwa da shugabannin jam’iyya, sai mu ka ji ‘yan wata jam’iyya sun tunkaro inda mu ke a cikin ofishin mu.
Mutanen mu sun jira su tafi, amma ba a daɗe ba, sai mu ka ga wani jigo a jam’iyyar su ya na raɗa wa wani magana.
Daga nan sai mu ka fara jin ƙarar harbe-harben bindigogi.
An lalata mana dukiyoyi, motoci, gidaje da ke maƙautaka da ofishin.
Kuma sun kashe wasu daga mahalarta taron.”
Wani ɗan APC mai suna Adewale, ya shaida wa Premium Times cewa maharan sun riƙa fiddo bindigogi kamar za su tashi garin daga wanzuwa.
“Hari ne kawai na ɗibgaggun ‘yan siyasa ne.
Saboda lokacin da su ka shigo mana, su na yi ne kamar wadanda aka turo su kashe mu.
“Ya zama dole ‘yan sanda da sojoji su tashi tsaye sosai a wuraren zaɓen gwamnoni.”
Kakakin Yaɗa Labaran ‘Yan Sandan Jihar Oyo, Adewale Osefeso dai har zuwa lokacin haɗa wannan labarin, bai amsa kiran da wakilin mu ya yi masa ba.
SHARI’AR ZAƁEN 2023: Atiku ya janye ƙarar neman kotu ta tilasta INEC ta  bada damar binciken kayan zaɓe
Ɗan takarar shugaban ƙasa na PDP, Atiku Abubakar ya janye ƙarar da ya shigar inda ya nemi Kotun Ɗauka Ƙara ta tilasta wa INEC bai wa lauyoyin sa damar binciken kayan zaɓen shugaban ƙasa, ciki har da na’urorin BVAS.
Atiku ya janye ƙarar ce a ranar Laraba, bayan da INEC ta bai wa lauyoyin sa damar binciken kayan zaɓe a ranar Talata.
Sanarwa daga Kakakin Yaɗa Labaran Atiku, Paul Ibe a ranar Laraba, ya ce a ranar Talata 14 ga Maris, an yi taro tsakanin INEC da lauyoyin PDP, LP da na APC, inda a wurin ne INEC ta bai wa PDP damar bibiyar kayan zaɓen da ta ke buƙatar ta ba lauyoyin na ta domin su yi nazari.
Dalilin haka ne Atiku ya janye ƙarar da ya shigar wadda ya nemi a tilasta INEC ta bai wa lauyoyin sa iznin duba kayan zaɓen shugaban ƙasa.
Ta shigar da ƙarar ce tun da farko, bayan ya zargi INEC da jan-ƙafa wajen damƙa mata bayanan da ta ke so ta yi bincike dangane da yadda aka gudanar da tattara sakamakon zaɓe.
A ranar Litinin ce dai INEC ta ce “ba mu wani nuƙu-nuƙu, duk wanda kotu ta umarci INEC ta ba shi bayanan zaɓe, za mu bayar.”
Hukumar Zaɓe ta Ƙasa (INEC) ta bayyana cewa a shirye ta ke ta damƙa kwafen bayanai da dukkan kayan da kotu ta bayar da umarni ga jam’iyyu ko ‘yan takarar da ke ƙorafi kan zaɓen ranar 25 ga Fabrairu, domin su yi nazarin da su ke so su yi.
Shugaban hukumar ne, Farfesa Mahmood Yakubu ya bayyana haka, lokacin da ya karɓi tawagar lauyoyin jam’iyyar  LP bisa jagorancin Babban Lauya Livy Uzoukwu.
Tawagar ta lauyoyin na LP dai sun ziyarci Hedikwatar INEC ce a ranar Litinin, a Abuja.
Yakubu ya tabbatar masu da cewa ya karɓi wasiƙar da LP ta aika masa a ranar 6 ga Maris, wadda ta sanar da shi cewa waɗannan lauyoyi za su kai ziyara INEC domin duba kayan zaɓe.
Ya ce wasiƙar na ɗauke da ƙarin bayanin sanar da shi cewa ya sanar da Kwamishinonin Zaɓe na INEC da ke a kowace jiha, cikin jihohi 36 na faɗin ƙasar nan da FCT Abuja.
Wasiƙar dai ta nemi INEC ta umarci Kwamishinonin Zaɓe na jihohin su damƙa wa LP bayanai da kayan da ta ke buƙata domin gabatar da bayanan ƙarar ta a kotu.
Yakubu ya ce INEC ta shirya shirya gudanar da taro da Kwamishinonin Zaɓe, domin su tattauna batutuwa da dama, ciki har da batun bayar da sahihan kwafe-kwafe na bayanan zaɓe ga dukkan waɗanda su ka shigar da ƙara, ba ma ga LP ita kaɗai ba.
“Ina tabbatar maku da cewa INEC ba ta wani nuƙu-nuƙun ɓoye komai.
Za mu ba ku dukkan abin da ku ke buƙata.
“Kwafen bayanai biyu ne ke a hannun Hedikwatar INEC nan a Abuja.
Kuma za mu iya samar maku waɗannan kwafen ba tare da  ɓata lokacin.
Akwai EC8Ds da aka tattara daga jihohi da kuma mai lamba EC8DA, wanda sakamakon zaɓe ne da INEC da kan ta ta tattaro daga cibiyoyin tattara sakamakon zaɓe.
“Mai lamba EC8DA dai ina jin kwafe 39 ne.
Kuma za mu iya samar maku kwafen su ba tare da ɓata lokaci ba,” inji Yakubu.
Ya ce sauran kwafen bayanai kuma duk su na ofisoshin INEC na jihohi daban-daban, kuma hukumar za ta so sanin ranakun da lauyoyin za su je jihohi domin a shirya masu kwafen kafin su isa, yadda su na zuwa sai dai su fara nazari kawai’.
“Sauran bayanai kuma alƙaluma ne lambobi da bayanan tantance mai shaidar katin rajistar zaɓe na rumfunan zaɓe fiye da 176,000.
“Za mu samu lokaci mu buga kwafe-kwafen su a wadace, sannan mu damƙa maku cikin hanzari.”
Daga nan ya shawarci tawagar lauyoyin INEC su gana da lauyoyin INEC domin su bayyana wa juna batutuwa da dama.
Jagoran tawagar lauyoyin LP, Uzoukwu ya shaida wa Yakubu cewa dalilin ziyarar shi ne domin su share hanyar fara nazarin kayan zaɓen shugaban ƙasa.
“Saboda ka san dai mu na da kwanaki 21, waɗanda a cikin su ne za mu shigar da ƙara, a madadin waɗanda mu ke karewa.
Yanzu kuma daga cikin kwanaki 21 ɗin, kusan kwanaki 10 kaɗai ne su ka rage mana.
Ga shi kuma har yau ɗin nan ba mu karɓi kwafen takardun bayanai ko kayan zaɓe ko da guda ɗaya ba.”
Rashin kula, shan duka suka sa nake so a raba ni da mijina – Tawakalitu a Kotu
Wata mata ‘yar kasuwa Tawakalitu Olayiwola ta kai karar mijinta Ganiu Olayiwola kotu dake Mapo Grade A a Ibadan domin ta raba auren ta na shekara 20 saboda rashin kula da mijinta baya yi mata.
Tawakalitu mahaifiyar ‘ya’ya uku ta bayyana cewa a dalilin zama da Ganiu ta kamu da ciwon hawan jini baya ga rashin kula da dan karan duka da take sha a hannun sa.
Ta ce Ganiu baya kula da su iyalansa domin Naira 1,000 kacal yake badawa kudin abinci da cefane duk wata 6.
“A dalilin haka ya sa na fara sana’a domin kula da kai na da ya’ya na.
Saboda haka ya sa nima bana iya saduwa da shi domin hidimomi sun yi min yawa, idan na dawo gida sai barci.
“A dalilin haka ya sa Ganiu ya fara yi min kazafin wai ina karuwanci a waje, sai ya tirke ni ya yi ta lakaɗa min duka sannan kuma har da watsa min ruwan batir a fuska.
Tawakalitu ta ce Ganiu na yi mata sata domin wata rana ya saci talabijin da wayar ta inda ko da ta kai shi kara ofishin ‘yan sanda ya musanta haka.
Ganiu ya goyi bayan kotu ta raba auren musamman yadda Tawakalitu ta daina saduwa da shi da yadda take yawan dawowa gida da dare.
“Shekara uku kenan nake jan kunnen Tawakalitu kan yadda take dawowa gida da dare amma ta ki dainawa inda hakan ya sa nake dukan ta.
Ba mu wani nuƙu-nuƙu, duk wanda kotu ta umarci INEC ta ba shi bayanan zaɓe, za mu bayar – Yakubu
‘Zaɓen 2023 bai yi ingancin da aka so ya yi ba’ – Adamu, Shugaban APC
Shugaban Jam’iyyar APC na Ƙasa, Abdullahi Adamu, ya amince da cewa zaɓen ranar 25 ga Fabrairu bai cikakkiyar nagartar da aka so ya yi ba.
Adamu ya bayyana haka ne a ranar Litinin, lokacin da ya ke jawabi a taron ganawar da Shugabannin APC su ka yi da zaɓaɓɓen shugaban ƙasa, Bola Tinubu, mataimakin zaɓaɓɓen shugaban ƙasa, Kashim Shettima da kuma sanatoci da ‘yan majalisar tarayya da su ka yi nasara a ƙarƙashin APC.
Sun yi ganawar ce ta sirri a babban ɗakin taro na Fadar Shugaban Ƙasa, a Abuja,a ranar Litinin.
Sai dai kuma Adamu ya ce duk da ƙalubalen da aka fuskata, APC ce dai ta yi nasara ƙarara.
Da ya ke magana kan cikas ɗin da aka ci karo da shi yayin zaɓen, ya ce shi fa ya na ganin ba za a iya samun sahihin zaɓe ba.
Duk da haka Adamu ya taya waɗanda su ka yi nasara murna, tare da jinjina masu.
“Daga ranar 29 Ga Mayu, nauyin haɗa kan Najeriya, samar da zaman lafiya da ci gaban ƙasar nan zai rataya a wuyan ku.” Inji shi.
Sai dai kuma ra’ayin Adamu ya sha bamban da na Fadar Shugaban Ƙasa, wanda ita fadar ta bayyana cewa ba a taɓa gudanar da zaɓe wanda ya kai kyan na 2023 ba.
Fadar ta fitar da sanarwa cewa, “zaɓen shugaban ƙasa na 2023 ya fi zaɓukan baya inganci.”
Fadar Shugaban Ƙasa ta bayyana cewa zaɓen shugaban ƙasa na 2023 ya samu ci gaba sosai fiye da zaɓukan baya da aka gudanar.
Kakakin Yaɗa Labaran Shugaba Muhammadu Buhari, Garba Shehu ne ya bayyana haka a cikin wata sanarwar da ya aika wa PREMIUM TIMES a ranar Litinin.
“An samu ci gaba sosai a wannan zaɓen na shugaban ƙasa, idan aka kwatanta da zaɓukan da aka yi a baya.
Wannan kuwa ƙoƙari ne da jajircewar da wannan gwamnati ta yi, tare kuma da jajircewar ‘yan Najeriya.
Su ne su ka cancanci a yi masu jinjina,” inji Shehu.
A cikin sanarwar ta Shehu, Fadar Shugaban Ƙasa ta gode wa tsoffin jakadu Mark Green da Johnnie Carson, tare da sauran masu sa-ido kan zaɓe na ƙasashe daban-daban, waɗanda su ka nuna damuwa dangane da zaɓen Najeriya da kuma rawar da su ka taka ta masu sa-ido.
“Sai dai kuma babu wanda ya ke jayayya da sakamakon zaɓen na shugaban ƙasa, sai fa waɗanda ba su yi nasara ba kaɗai.
“Zaɓen shugaban ƙasa wanda aka fi yin gwagwagwar takara a tarihin Najeriya, shi ne wannan na 2023, kuma mutum ɗaya ne ya yi nasara, Bola Tinubu.
“Amirka da Shugaban Birtaniya duk sun taya zaɓaɓɓen shugaban ƙasa murnar lashe zaɓe da ya yi.
Haka yawancin ƙasashen ECOWAS da na sauran yankunan Afrika.
“Tabbas an ɗan samu matsalolin fara zaɓe kan lokaci da kuma cikas na lattin isar malaman zaɓe da wuri.
Wannan kuwa ba sabon abu ba ne ko a baya, kuma ko a sauran ƙasashen duniya, irin hakan kan faru.”
Shehu ya ce sakamakon zaɓen shugaban ƙasa da kuma nasarar da APC ta samu a zaɓen Majalisar Tarayya da Majalisar Dattawa ya nuna a ƙasa baki ɗaya ‘yan Najeriya sun ƙara tabbatar wa kan su da duniya cewa a ƙasar nan dai har yau babu kamar jam’iyyar APC.
Wannan gamsuwa da amanna da suka yi da jam’iyyar ce Garba Shehu ya ce ta sa suka sake zaɓen ta a karo na uku a jere.
Matawalle ya ware Naira miliyan 70 don tallafawa masu sana’ar POS 300 a Zamfara
Gwamnan jihar Zamfara Bello Matawalle ya ware Naira miliyan 70 domin tallafawa masu sana’ar cire kuɗi da aikawa da kuɗi ta hanyar POS 300 a jihar.
Kwamishinan kasuwanci da masana’antu na jihar Yazeed Danfulani ya sanar da haka a waken taron raba wa matasa mata da maza 300 na’urar POS da aka yi a garin Gusau a cikin makon jiya.
Danfulani ya ce gwamnan ya yi haka ne domin inganta matasa ta hanyar  mai da su masu cin gashin kansu.
“Za a baiwa kowani matashi setin kujeru, tebura, shago, na’urar POS da jarin Naira 50,000 da za su fara sana’ar da su.
Danfulani ya ce gwamnati za ta kafa kwamitin sa Ido domin tabbatar da ganin matasan sun yi  amfani da kuɗaɗen da aka basu domin sana’ar POS.
Ya Yi kira ga matasan maida hankali sannan su yi amfani da wannan dama domin bunkasa kansu a jihar.
Ba mu yi alƙawarin yin hadin guiwa da PDP a zaɓen gwamnan Kaduna ba, kowa tasa ta fisshe shi kawai – In ji Jam’iyyar NNPP mai kayan daɗi
Jami’yyar NNPP mai alammar kayan daɗi a jihar Kaduna ta bayyana cewa bata yi tsari na hadin gwiwa da jami’yyar PDP ba a zaben gwamnoni da na ƴan majalisar dokoki da z aa yi ranar 18 ga Maris ba.
Mai bai wa jami’yyar shawara kan harkokin shari’a  Ibrahim Ahmed ya tabbatar da haka a lokacin da ya ke ganawa da Kamfanin Dillancin Labaran Najeriya NAN ranar Laraba a garin Zaria.
Ƴan takaran gwamna su tara a jihar Kaduna sun janye daga takarar su domin mara wa PDP baya a zaɓen gwamna dakr tafe.
‘Yan takaran sun fadi haka ne a karkashin inuwar kungiyar ‘ of ‘Kaduna State Rescue and Rebuild Gubernatorial candidates Forum’ inda suke bayyana adawar su da tikitin tsayawan takarar Musulmi da Musulmi suna mai cewa an shirya shine domin raba kan mutane a jihar ta hanyar addini.
Sai dai kuma Jam’iyyar NNPP ta gargaɗi mutanen jihar Kaduna da su tabbata ba su zaɓi APC domin jiki magayi.
Ahmed ya ce shigo da siyasar addini da aka yi a siyasar Kasar nan zai iya dawo da cigaban da aka samu a shirye yasa baya.
Ya ce jami’yyar NNPP ko ta jihar ko ta kasa da kwamitin aiyukka ta jami’yyar  ba su da masaniya kan hada gwiwar da aka Yi.
Ahmed ya ce kamata ya yi jami’yyar  ta dauki wasu matakai kafin ta damka kanta ga hadin gwiwa amma hada gwiwa ba na mutum daya bane ko na wani dan takara ba.
Ya Yi kira ga mutane da sauran mambobin jami’yyar  da su kira domin su ji bayani daga wajen jami’yyar idan har tana da niyar yin hadin gwiwa da kowace jami’yya.
RINCIMI A KOTU: Kotu ta bai wa INEC iznin yi wa na’urorin BVAS garambawul
Babbar Kotun Ɗaukaka Ƙara da ke Abuja ta bai wa INEC iznin yi wa na’urar tantance masu katin shaidar zaɓe garambawul ɗin loda masu ƙaidojin aikin zaɓen gwamnoni da na majalisar jihohi.
Kotun ta amince su yi wa na’urorin waɗanda aka yi aikin zaɓen shugaban ƙasa da na Majalisun Tarayya da na Dattawa, bayan kuma ta bai wa Atiku, Obi da Tinubu iznin su binciki BVAS ɗin.
Wannan jarida dai ta buga labarin INEC ta nemi kotu iznin yi wa na’urorin BVAS garambawul kafin zaɓen gwamnoni.
Hukumar Zaɓe ta Ƙasa (INEC), ta garzaya Kotun Ɗauka Ƙara domin neman iznin yi wa na’urorin tantance masu rajistar zaɓe (BVAS) garambawul, kafin zaɓen ranar 11 ga Maris.
Za a yi zaɓen gwamnoni da na majalisar dokoki jihohi a ranar Asabar, 11 ga Maris.
INEC ta garzaya kotun ne kwana biyu bayan kotu ta bai wa Atiku Abubakar na PDP da Peter Obi na LP iznin binciken na’urorin BVAS waɗanda aka yi zaɓen shugaban ƙasa da na majalisar tarayya da su.
Sun nemi iznin ne domin su ƙara kafa wa kotun hujjojin da su ke dogaro da su dangane da zargin maguɗin da su ke cewa an yi a zaɓen ranar 25 ga Fabrairu.
Sai dai kuma INEC ta je Kotun Ɗaukaka Ƙara ta na neman a ɗage mata hukuncin hana ta taɓa na’urorin BVAS bayan zaɓen shugaban ƙasa.
Kotun ta hana INEC taɓa su ne, saboda ta bai wa PDP da LP iznin binciken na’urorin domin su gano zargin maguɗin da su ke iƙirarin an yi, idan har an yi ɗin.
Sai dai kuma kwanaki biyu bayan an bai wa su Atiku iznin binciken BVAS, ita ma INEC ta garzaya Kotun Ɗaukaka Ƙara ta nemi iznin cewa a ba ta damar yi wa na’urorin garambawul saboda da su ne za ta yi aikin tantance masu zaɓen ranar 11 ga  Maris.
INEC ta ce idan ba ta yi masu garambawul ɗin ba da wuri saboda an ce ta nesance su, tunda an bai wa Atiku da Obi iznin binciken su, to sai dai fa idan ɗage zaɓen gwamnoni da na majalisar dokoki za ta yi.
Ta kafa hujjar cewa ba a Abuja ake aikin yi wa na’urorin garambawul ba, kuma aikin ya na ɗaukar lokaci.
Bankin CBN ya yi wa IMF raddi, ya ce kashi 52% na waɗanda su ka ci bashin ‘Anchor Borrowers’ sun biya
Babban Bankin Najeriya, CBN ya ce aƙalla kashi 52% bisa 100% na waɗanda su ka karɓi lamunin Shirin Bunƙasa Noma na ‘Anchor Borrowers Programme’, duk sun biya bashin da su ka ramta.
CBN ya yi wannan raddi ne mako ɗaya bayan Bankin Bada Lamuni na Duniya, IMF, ya bayyana cewa bashin bunƙasa harkokin noma da gwamnatin Buhari ta riƙa bayarwa, bai yi tasirin komai ba, domin kashi 24 bisa 100 ne kaɗai su ka maida ko su ka biya lamunin da su ka karɓa.
Cikin raddin da Kakakin Yaɗa Labaran CBN, Abdulmumin Isa ya fitar, ya ce CBN ya bayar da lamunin Naira tiriliyan 1.079 ya zuwa Fabrairu, kuma ana kan biyan Naira biliyan 960.
Ya ce shirin bayar da lamunin ya taimaka wa mutum miliyan 4.57 waɗanda duk ƙananan manoma ne, waɗanda su ka noma hekta miliyan 6.02, nau’ukan kayan abinci har guda 21 a faɗin ƙasar nan.
Cikin makon jiya ne dai IMF ya ce ‘Shirin Lamunin CBN Ga Manoma shiririta ce, kashi 24% kacal su ka biya bashin’.
Hukumar Bada Lamuni ta Duniya, IMF, ta bayyana cewa Shirin Lamunin CBN ga Manoma, wato ‘Anchor Borrowers Program’, ABP, ko kaɗan bai bunƙasa fannin noma ba, saboda ba a bayar da lamunin ga ainihin manoma na gaskiya waɗanda ya kamata a bai wa lamunin ba.
IMF ya ce saboda waɗansu ne can daban aka bai wa lamunin, ba manoma gangariya ba, shi ya sa har yanzu sun ƙi biyan basukan, sai kashi 25% bisa 100% na waɗanda waɗanda suka karɓi lamunin su ka biya.
Cikin watan Nuwamba, 2015 ne Shugaba Muhammadu Buhari ya ƙirƙiro Shirin Bayar da Lamuni Ga Ƙananan Manoma, a ƙarƙashin Babban Bankin Najeriya (CBN), da nufin bunƙasa harkokin noma a hannun ƙananan manoma.
A ƙarƙashin tsarin dai CBN ta riƙa bayar da lamunin noma bisa sharaɗin cewa Duk kayan gonar da su ka noma, za su kwasa su kai wa jami’an ABP su saya, a yi ciniki su ɗebe wa gwamnati kuɗaɗen da ta ramta masu.
An umarci ƙananan manoma su riƙa noma shinkafa, masara, alkama, auduga, rogo, doya, rake, ‘ya’yan itace, tumatir da kuma kiwon dabbobi, tsuntsaye da kifi.
An riƙa bada lamunin a ƙarƙashin wasu ƙananan bankunan tallafa wa masu ƙananan masana’antu, wato ‘Microfinance Banks’, wato MDBs.
Sai dai kuma IMF tmya bayyana cewa a binciken sa, waɗanda ya kamata a riƙa bai wa lamunin kuɗaɗen ba su aka riƙa bai wa ba.
Bankin ya ce shi ya sa shirin duk da ya hana shigo da wasu kayan abinci daga waje, bai kawo sauƙi ga abincin da ake nomawa a cikin gida ba, sai ma tsawwalawa da farashin kayan abinci ke ci gaba da yi, a duk wata ko ƙasa da haka.
Ya ce kashi 24 bisa 100 kaɗai su ka biya lamunin.
Wani rahoto da PREMIUM TIMES Hausa ta taɓa bugawa a baya, an gano yadda wasu da dama su ka riƙa ƙara aure da kuɗaɗen lamunin, wasu kuma sun riƙa kwasar kuɗaɗen su na zuwa aikin Hajji ko Umra.
Uba Sani ya ziyarci masarautar Lere ya yi alwashin kwarara ayyukan ci gaba idan ya zama gwamna
Ɗan takarar gwamnan jihar Kaduna ƙarkashin APC, sanata Uba Sani ya yi alwashin kwarara atyukan ci gaba a masarautar da sauran masarautun dake wannan yanki.
Sanatan ya ziyarci masarautar ranar Lahadi, inda ya zarce kai tsaye zuwa fadar mai martaba sarkin Lere Suleiman Umaru.
A lokacin jawabin sa, Uba Sani ya jinjina wa  mutanen karamar hukumar Lere bisa goyon baya da suke bashi ba tun yanzu ba.
” Karamar hukumar Lere, gida ne a wurina.
A nan ne na yi karatu tare da wasu ƴan garin Lere waɗanda kusancin mu yasa mun zama kamar ƴan uwa.
” Duk ayyukan da zamu idan muka yi nasara ba za mu manta da wannan gari na Lere ba da kuma karamar hukumar baki ɗaya.
Bayan kammala jawabi, sai mai martaba sarkin Lere ya godewa ɗan takarar sannan ya yi masa fatan Alkhairi ga abin da ya saka a gaba.
PREMIUM TIMES HAUSA ta tattauna da Majikiran Lere, Ahmed Mohammed domin karin bayani game da wannan ziyara na sanata Uba ya yi.
majikira ya ce” Eh lallai wannan ziyara ce mai mahimman ci a garemu mutanen yankin Lere domin kuwa ba wannan bane karon farko da ɗan takaran ya ke ziyartar wannan yanki ba.
Kuma kowa ya ga yadda aka amshe shi da tarba mai kyaun gaske da ya samu.
Fatan mu shine Allah ya ida nufi.
Bayan masarautar Lere, Sanata ya kai irin wannan ziyara masarautun, Piriga, Saminaka da Kudaru kuma ya gana da sarakunan su da s’dul sun yi masa fatan alkhairi.
Jami’an da su ka yi sakaci a zaɓen shugaban ƙasa, ba za su yi aikin zaɓen gwamnoni ba – INEC
Shugaban Hukumar Zaɓe ta Ƙasa (INEC), Farfesa Mahmood Yakubu, ya bayyana cewa za a gaggauta sake horas da ma’aikatan wucin-gadin da su ka yi wa INEC aikin zaɓen shugaban ƙasa da na majalisar tarayya.
Sannan kuma ya ce sabbin da za a sake su maye gurbin waɗanda su ka kawo cikas a zaɓen na ranar 25 ga Fabrairu, su ka a ba su kyakkyawan horo yadda ba za a samu cikas daga ɓangaren su a lokacin zaɓen gwamnoni da na ‘yan majalisar dokokin jihohi ba.
Yakubu ya gode wa masu sa-ido na cikin gida saboda rahotannin da su ka bayar, waɗanda a cewar sa, za su yi nazarin rahotannin domin toshe duk wata ƙofa ko ɓarakar da wata matsala ba za ta sake samun wurin shiga harkokin zaɓe ba.
Ya ce a zaɓen gwamnoni INEC za ta magance duk wani cikas ɗin da aka samu a zaɓen shugaban ƙasa.
Yakubu, ya bayyana cewa INEC za ta yi dukkan abin da za ta iya domin tabbatar da  a lokacin zaɓen gwamnoni an kauce wa maimaita duk wasu cikas ɗin da aka fuskata lokacin zaɓen shugaban shugaban ƙasa da na ‘yan majalisar tarayya.
Ya yi wannan jaddadawa ce a lokacin da ya ke taro da Kwamishinonin Zaɓe na Ƙasa, domin bibiya da nazarin yadda hukumar ta gudanar da zaɓen 25 ga Fabrairu, 2023.
Ya ce maƙasudin taron na su shi ne a tattauna cikas ɗin da aka samu da kuma tabbatar da cewa ba a sake maimaita faruwar haka a zaɓen gwamnoni da na ‘yan majalisar dokokin jihohi ba, wanda za a gudanar a ranar 11 ga Maris, 2023.
“Babu shakka zaɓen da aka gudanar a satin da ya gabata ya samu cikas da ƙalubalen da ke buƙatar magancewa da kuma hana sake afkuwar su da gaggawa.
An ɗauki lokaci tare da shan matuƙar walaha wajen tsare-tsaren yadda za a gudanar da zaɓe.
Amma dai an fuskanci cikas wajen aiwatarwa.
“Waɗansu ƙalubalen da aka ci karo da su, bagatatan su ka faru, ba a yi zato ko tunanin hakan zai iya faruwa ba.
Musamman matsalolin aikawa da kayan zaɓe, na’urorin sadarwa da tsarin fasahar zamani, halayyar wasu jami’an zaɓe, ɗabi’un wasu ejan-ejan na jam’iyyu da masu goyon bayan jam’iyyun sun ƙara kawo wa tsarin tafiyar da shirin naƙasu ko cikas.”
Yayin da ya ke yaba wa irin jajircewar da ‘yan Najeriya su ka yi da halin dattakon da wasu shugabannin siyasa su ka nuna, Yakubu ya ce abin da ya faru a lokacin zaɓe ya zama wani babban darasi ga INEC, ta yadda ta gaggauta gano matsalolin da su ka faru, domin kauce wa sake faruwar irin haka a zaɓen gwamnoni da na majalisar dokoki ta jihohi, wanda za a yi zaɓen gwamnoni a jihohi 28, kuma za a zaɓi ‘yan majalisar dokoki har 996.
Yakubu ya ce a zaɓen ranar tilas ma’aikatan INEC su zage damtse sosai a lokacin zaɓen ranar 11 ga Maris.
“Duk ma’aikacin da aka kama ya na wasa ko rashin ɗaukar aikin sa da muhimmanci, ko na dindindin ne ko na wucin-gadi a lokacin zaɓen shugaban ƙasa, to kada a kuskura a bar shi ya yi aikin zaɓen gwamna da na ‘yan majalisar dokoki.
“Tilas kuma ya kasance an kai kayan zaɓe kwanaki kafin ranar zaɓe a dukkan ƙananan hukumomi.
Kwamishinonin Zaɓe da aka tura jihohi za a ɗora wa laifin rashin kai kayan zaɓe zuwa ƙananan hukimomi da wuri.
Haka babu wani dalilin da za a ƙi kai janareto a cibiyoyin tattara sakamakon zaɓe.”
Yakubu ya ce za a tabbatar an yi amfani da na’urar tantance masu rajistar zaɓe, wato BVAS a ranar zaɓen gwamna da na ‘yan majalisar dokokin jihohi.
Jami’ar MAAUN ta Karrama Aminu Dantata, ta raɗa wa ginin jami’ar sunan sa
Jami’ar Maryam Abacha dake Kano ta karrama fitaccen Attajiri  Aminu Alhassan Dantata inda ta raɗawa daya daga cikin ginin jami’ar sunan sa.
Shugaban jam’iyyar, Farfesa Adamu Gwarzo ne ya jagorancin tawagar Alhaji Ɗantata zuwa wannan gini domin a nuna masa sannan ya kaddamar da ita da kana sa.
A jawabin godiya da yayi, Alhaji Dantata ya mika godiyar sa Farfesa Gwarzo saboda karrama shi da jami’ar ta yi.
Sannan a na shi bangaren farfesa Gwarzo ya ce jami’ar ta yi haka ne dubi da irin gudunmawar da Ɗantata ya ke ba da wa a faɗin kasar.
J
SHARI’AR ZAƁEN 2023: Kotu ta bai wa Atiku da Obi izinin duba na’urorin aikin zaɓen INEC
Kotun Ɗaukaka Ƙara ta Abuja ta bai wa ɗan takarar shugaban ƙasa Atiku Abubakar da takwaran sa Peter Obi iznin binciken na’urorin da Hukumar Zaɓe ta Ƙasa (INEC) ta yi amfani da su wajen gudanar da zaɓen shugaban ƙasa a 2023.
Atiku na PDP da Obi na LP sun ƙi amincewa da sakamakon zaɓen shugaban ƙasa na da Majalisar Dattawa da ta Tarayya.
Su biyun dai Bola Tinubu ne na APC INEC ta bayyana cewa ya yi nasara a kan su.
Su biyun dai kowa ya shigar da ta sa ƙarar daban-daban, wadda su ka ce INEC ba ta bi doka wajen tattara sakamakon zaɓe ba.
Ɓangarorin biyu sun nemi kotu ta ba su iznin binciken na’urorin da INEC ta yi amfani da su wajen zaɓe.
Sun ce binciken na’urorin zai taimaka masu wajen yi wa kotu bayanin irin ƙarar da za su shigar da kuma ƙara bijiro da hujjojin da za su gabatar wa kotu.
Idan za a iya tunawa, tun kafin a kai ga bayyana sakamakon zaɓe shi ma tsohon Shugaban Ƙasa, Olusegun Obasanjo ya ce akwai harƙalla a zaɓen shugaban ƙasa, amma a kai zuciya nesa.
Tsohon Shugaban Ƙasa Olusegun Obasanjo ya yi zargin cewa an cukurkuɗa sakamakon zaɓen shugaban ƙasa.
Obasanjo ya yi kira ga Shugaba Muhammadu Buhari ya sa sake  bibiyar gaba ɗayan yadda aka tattara sakamakon zaɓen.
Haka Obasanjo ya bayyana a cikin wata wasiƙar da shi da kan sa ya sa wa hannu a ranar Litinin.
Ya yi zargin cewa “yawancin sakamakon zaben da aka tattara ba tare da na’urar tantance masu katin shaidar rajistar zaɓe (BVAS da Manhajar Tattara Sakamakon Zaɓe (Server) ba, ba su nuna haƙiƙanin gaskiyar abin da ‘yan Najeriya su ka zaɓa ba.”
Obasanjo dai na ɗaya daga cikin masu goyon bayan jam’iyyar LP, wadda Peter Obi ne ɗan takarar shugaban ƙasa na jam’iyyar.
PREMIUM TIMES ta ruwaito cewa jam’iyyar LP da PDP da wasu ‘yan adawa sun fice daga Cibiyar Tattara Sakamakon Zaɓe ta INEC a Abuja, a ranar Litinin.
Sun fice ne bayan sun zargi INEC da ƙin sakin sakamakon zaɓe a manhajar iREV.
Jam’iyyun sun ce ƙin fitar da sakamakon a iREV kamar yadda Dokar INEC ta tilasta a yi, ya nuna cewa akwai alamun zai yiwu a damalmala lissafin ƙuri’un.
A cikin sanarwar Obasanjo, ya jinjina wa Buhari a kan matsayin da ya ɗauka na tabbatar da cewa ya bar wa Najeriya gadon sahihin zaɓe.
Sai dai kuma ya yi kira ga Buhari ya ceto ƙasar nan  daga hatsarin da ta ka iya faɗawa sakamakon zaɓe.
Haka a wani labarin, PREMIUM TIMES ta buga labarin yadda PDP ta ƙi amincewa da sakamakon yawan ƙuri’un Peter Obi a Legas.
Jam’iyyar PDP ta bayyana cewa ba ta amince da sakamakon yawan ƙuri’un da jam’iyyar LP ta Peter Obi ta samu a Jihar Legas ba.
Tsohon Shugaban Jam’iyyar PDP na Legas, Tunji Shelle wanda kuma shi ne ejan ɗin PDP wurin tattara sakamakon zabe a Yaba, Legas, ya ce “an yi ƙumbiya-ƙumbiya gabaɗayan aikin tattara ƙuri’un.”
“Ban amince da sakamakon zaɓen ba, kuma na ɗauki wannan matsaya ce a madadin jam’iyyar da na ke wakilta, PDP.” Haka Shelle ya bayyana wajen tattara sakamakon zaɓen a ranar Litinin.
“Ban amince da sakamakon da LP ta samu ba, ba wai don ba mu yi nasara ba.
Amma saboda an saye waɗanda aka saye aka yi mana ƙumbiya-ƙumbiya.”
Peter Obi na LP dai ya lashe yawan ƙuri’un jihar Legas har 582,454, shi kuma Bola Tinubu na APC 572,606.
Atiku Abubakar na PDP ya samu 75,750.
“Ba na jin INEC ta bayar da kyakkyawan horon aikin zaɓe ga ma’aikatan wucin-gadin da ta ɗauka.
Saboda a gaskiya ba mu shirya wa fara aiki da na’urar tantance masu rajistar zaɓe ba, wato BVAS.
Saboda a wurin tantancewar ne ake yin amaja.
Da yawan sakamakon zaɓen duk ba a ma loda su a BVAS ɗin.
Amma haka aka fitar da sakamako.”
Ya ce kamata ya yi BVAS ya tsaftace aikin zaɓe, amma maimakon haka, sai ma ya ƙara maida hannun agogo baya.
MARTANIN APC GA PETER OBI: ‘Ba ka ci zaɓe ba, ka dai nuna tsagerancin siyasar addinanci kawai’
Rundunar Yaƙin Neman Zaɓen Bola Tinubu ts maida wa ɗan takarar shugaban ƙasa na LP, Peter Obi raddi, inda ta ce ƙarya ya ke yi da ya ce ya lashe zaɓe.
APC ta ce zargin an yi maguɗin da Obi ya yi ƙarya ce da kuma rashin kunya kawai.
Kakakin rundunar Festus Keyamo kuma Ministan Ƙwadago mai ƙaramar likkafa, ya yi wannan bayanin a ranar Alhamis a cikin wata sanarwa da ya fitar ga manema labarai.
A taron manema labarai da Obi ya yi a ranar Alhamis, ya ce zai garzaya kotu domin ya ƙalubalanci sakamakon zaɓen da INEC ta bayyana cewa Bola Tinubu ne ya yi nasara.
Tuni dai manyan jam’iyyun adawa biyu kenan, PDP da LP su ka bayyana cewa za su garzaya kotu bisa zargin an tafka maguɗi a zaɓen shugaban ƙasa da ya gudana a ranar 25 Ga Fabrairu.
“Peter Obi shi kan sa ya san bai ci zaɓe ba, kuma ba zai iya cin zaɓe ba, saboda yayi kamfen ɗin addinanci a tarihin siyasar Najeriya.
“Shi ma ya san ba iya cin zaɓe zai yi ba, saboda ya ɓalle daga cikin PDP, ya koma gefe a wani yanki na ƙasar nan ya yi tasiri amma ƙarya ya ke yi da ya ce ya ci zaɓe.
Domin sakamako ya nuna cewa bai ci zaɓe ba.
A gefe ɗaya kuma, ADC ta kware wa PDP da LP baya, ta ce ba ta jayayya da INEC ko Tinubu.
Jam’iyyar ADC ta yi kira da PDP da LP su haƙura kawai, su daina jayayya da sakamakon zaɓen da INEC ta bayyana Bola Tinubu na APC ya yi nasara.
Jam’iyyun biyu dai sun zargi INEC da tafka masu rashin adalci har ejan-ejan na su su ka fice daga Cibiyar Tattara Sakamakon Zaɓe.
Har ta kai su Atiku da Obi su ka yi kiran a dakatar da bayyana sakamakon zaɓe, kuma Shugaba INEC shi ma su ka ce ya sauka.
Amma ADC ta bakin Shugabar Kwamitin Dattawa, Patricia Akwashiki, ta ce ba su da wata jayayya, kuma ba su tare da PDP da LP.
Sannan kuma ta yi kira cewa a cire sunan ADC daga cikin jam”iyyun da aka ce su na jayayya, domin ba a yi shawara kafin a saka sunan ADC ba.
PDP da LP sun nemi Shugaban INEC ya sauka, Hukumar Zaɓe ta ce masu ‘kun yi kaɗan’
Jam’iyyar PDP da LP sun yi kiran gaggawa cewa Shugaban Hukumar Zaɓe, INEC, Farfesa Mahmood Yakubu ya sauka daga muƙamin sa.
Su biyun sun yi wannan kiran ne a wani taron haɗin gwiwa na manema labarai da mataimakan takarar shugabancin ƙasa na jam’iyyun su ka gabatar a Abuja.
Mataimakan su ne Datti Ahmed na LP da Gwamna Ifeanyi Okowa na Delta, a Abuja.
A taron wanda su ka kira ranar Talata, sun kuma yi kiran a soke sakamakon zaɓen shugaban ƙasa wanda INEC ta bayyana.
Sai dai kuma tuni INEC ta maida masu martanin cewa Yakubu ba zai sauka ba, tare da cewa duk mai wani ƙorafi ya garzaya ya bi tsarin da dokar zaɓe ta ce ya kai ƙorafin sa.
Kakakin INEC Rotimi Oyekanmi ya ce akwai hanyoyin da doka ta tsara su kai ƙorafin su, amma batun su ce wai shugaban zaɓe ya sauka, to tatsuniya ko mafarki ne kawai su ke yi.
Ko a ranar Litinin sai da INEC ta ce zargin aringizon ƙuri’u a zaɓen Ekiti ba gaskiya ba ne.
Shugaban Hukumar Zaɓe ta Ƙasa (INEC), Farfesa Mahmood Yakubu, ya yi watsi da zargin da PDP ta yi kan zaɓen Jihar Ekiti, wanda jam’iyyyar ta ce an yi aringizon ƙuri’u.
APC ce ta yi nasara a Jihar Ekiti, kuma sakamakon zaɓen jihar ne aka fara bayyanawa a Cibiyar Tattara Sakamakon Zaɓe a Abuja, a ranar Lahadi.
A ranar Litinin kuma sai ejan ɗin PDP a cibiyar, Dino Melaye ya Yi kira da a soke sakamakon zaɓen Ekiti, wanda ya yi zargin cewa an yi aringizon ƙuri’u.
Melaye tun da farko ya yi zargin an yi aringizon ƙuri’u 800 a zaɓen jihar Ekiti.
Shi da ɗayan ejan ɗin PDP, Emeka Iheodia, sun fice daga Cibiyar Tattara Sakamakon Zaɓe da ke Abuja, bayan da Shugaban INEC ya ƙi biya masu buƙatar su.
Daga baya Yakubu ya maida raddin cewa babu wani abu mai kama da aringizon ƙuri’u a zaɓen Jihar Ekiti.
Ya ce babu wani aringizon ƙuri’u domin ejan ɗin jam’iyyu a Ekiti sun sanya hannun amincewa da sakamakon zaɓen.
Yakubu ya ce alƙaluman da ejan ɗin PDP ya bayyana ba daga INEC ya same su ba.
Ya ce INEC na da adadin mutum 315,058 waɗanda aka tantance, sannan daga ciki halastattun ƙuri’u su 308,171 ne.
Sai kuma ƙuri’un da aka ƙi amincewa da su har 6,301.
Daga nan ya yi kira ga jam’iyyu su tuntuɓi INEC domin samun sahihin adadi, idan har wanda su ke da shi ya sha bamban.
ADC ta kware wa PDP da LP baya, ta ce ba ta jayayya da INEC ko Tinubu
Jam”iyyun biyu dai sun zargi INEC da tafka masu rashin adalci har ejan-ejan na su su ka fice daga Cibiyar Tattara Sakamakon Zaɓe.
Ku fito ku ceci mutanen jihar Kaduna kamar yadda kuka yi a zaben majalisun Tarayya da na sanatoci – Isah Ashiru
an takarar gwamnan jihar Kaduna na Jam’iyyar PDP, Isah Ashiru ya mika sakon godiyar sa ga mutanen jihar Kaduna bisa goyon bayan da suka nuna wa jam’iyyar a zaɓukan ƴan majalisun tarayya  da na majalisar dattawa.
A hira da yayi da manema labarai, ranar 1 ga Maris, Isah ya roki mutanen Kaduna su fito su kare sa aikin da suka fara na fidda kansu daga ƙangi da matson da ka saka su.
” Ku fito ku karisa abinda kuka fara ranar 11 ga Maris.
Idan kuka yi haka riba biyu za ku samu, na farko ribar fidda kai da ɗan uwanka daga kangi da wahala, wanda idan mutum yayi zai samu lada sai kuma ribar da za a samu na kwankwaɗar romon dimokuraɗiyya da za ku samu daga gwamnatin da zamu kafa.
Idan ba a manta ba, jam’iyyar PDP ta yi nasarar gaske a zaɓukan da aka kammala a makon jiya a jaihar Kaduna inda ta lallasa APC mai Mulki a kananan hukumomin jihar.
Ranar 11 ga Maris ne za agudanar da zaɓukan gwamna da na majalisun jihohi.
Malam Uba Sani ne zai kara da Isah Ashiru na PDP a zaɓen da kuma sauran ƴan takara da ke wasu jam’iyyun.
Gwamna Bagudu da sauran gwamnoni shida waɗanda su ka faɗi zaɓen sanata
Gwamna Abubakar Bagudu na Jihar Kebbi da wasu gwamnoni shida daga jam’iyyar APC da PDP sun kasa tsallake siraɗin shiga Majalisar Dattawa.
Su bakwai ɗin sun fito takarar sanata, amma ba su yi nasara ba.
Sanata Adamu Aliero ne na PDP ya kayar da Atiku Bagudu na APC, a Zaɓen Sanatan Kebbi ta Tsakiya.
Aliero ya samu ƙuri’u 126,588, shi kuma Bagudu ya samu 92,389.
Aliero wanda ya yi nasara ɗan APC ne, amma saɓani tsakanin sa da Bagudu ya kai shi ga ficewa ya koma PDP, inda ya tsaya takarar sanata, kuma ya yi nasara.
Baya ga Atiku Bagudu, akwai Ben Ayade, Samuel Ortom na Benuwai, Darus Ishaku na Taraba, Simon Lalong na Filato, Ifeanyi Ugwuanyi da Okezie Ikpeazu.
Wannan jarida ta bada labarin cewa ɗan aiken Gwamna Ortom ya kayar da shi a zaɓen sanata.
Peter Obi ya yi wa Tinubu da Atiku fintinkau a Delta, Ribas da Ebonyi
Ɗan takarar shugaban ƙasa na LP, Peter Obi ya lashe jihar Delta da ƙuri’u 341,866.
Delta ita ce jihar ɗan takarar mataimakin shugaban ƙasa na PDP, Gwamna Ifeanyi Okowa.
Tinubu na APC ya zo na biyu da ƙuri’u 161,600, sai Atiku Abubakar na PDP ya zo na uku da ƙuri’u 90,183.
A Jihar Ribas an ƙidaya ƙuri’un ƙananan hukumomi 21 daga cikin 23 na jihar.
Peter Obi ya samu 171,998, sai Tinubu 148,970, sai PDP kuma 84,994.
A jihar Ebonyi Peter Obi ya kwashi har 259,738, sai Tinubu 42,402, sai Atiku 13,503.
SAKAMAKON ZAƁEN KANO: Tun ba a kammala ƙidaya ba NNPP ta ba PDP tazarar ƙuri’u 650,000
A safiyar Litinin aka bayyana sakamakon zaɓen ƙananan hukumomi 38 daga cikin 44 na jihar Kano.
Sakamakon da INEC ta fitar ya nuna ɗan asalin Jihar Kano mai takara ƙarƙashin NNPP, Rabi’u Kwankwaso ya samu 748,362, shi kuma Bola Tinubu na APC ya na da 464,133.
Atiku Abubakar na PDP ya na na uku da ƙuri’u 86,162.
Peter Obi ya na da 8,926 kacal.
Can a Jihar Adamawa kuwa, Atiku ya lashe ƙananan hukimomi 11, Peter Obi 1, ana jiran sakamakon sauran 10.
Bayan kammala tattara sakamakon zaɓen ƙananan hukumomi 12 na Jihar Adamawa daga cikin 20 ɗin da jihar ke da su, Atiku Abubakar na PDP kuma ɗan asalin jihar ya lashe ƙananan hukumomi 11.
Peter Obi na LP ya lashe sakamakon Ƙaramar Hukumar Numan.
PDP ta lashe Lamurde, Gerei, Shelleng, Guyuk, Toungo, Ganye, Mayo-Belwa, Song, Demsa, Fufore da Yola ta Kudu.
Atiku ya samu ƙuri’u 213,117, APC kuma 99,898, sai LP 56,857.
NNPP ta tashi da 3,609.
Sakamakon Jihar Gombe ya tabbatar da Atiku ya lashe dukkan ƙananan hukumomin Gombe, ya nunka Tinubu samun ƙuri’un jihar.
Ɗan takarar shugabancin ƙasa a PDP, Atiku Abubakar ya lashe dukkan ƙananan hukumomin Jihar Gombe 11.
Baturiyar Zaɓe Farfesa Maimuma Waziri  ta bayyana Atiku ya samu ƙuri’u 319,123, shi kuma Bola Tinubu na APC ya samu 146,977.
A Ƙaramar Hukumar Gombe ce Atiku ya fi samun yawan ƙuri’u har 62,347, sai Akko 55,202, sai kuma Yamaltu Deba 38,479.
ZAƁEN SHUGABAN KASA: Yadda Peter Obi na LP ya lallasa Tinubu a ƙaramar hukumar sa ta Ikeja
Ɗan takarar shugaban kasa na LP ya doke Bola Tinubu na APC a karamar hukumar Ikeja, inda nan ne mazabar Tinubu ya yake.
Sakamakon zaɓen da aka bayyana na karamar hukumar Ikeje, ya nuna Obin LP ya samu Kuri’u LP 30,004, shi kuma Tinubu na APC ya samu Kuri’u 21, 267.
Ita ko jam’iyyar PDP ƙuri’u 2000 kacal ta samu a wannan ƙaramar hukuma.
Sai dai kuma a Badagry, Tinubu ne yayi nasara a zaɓen.
Ya nunka Kuri’un da Obi ya samu har sau biyu.
APC ta samu Kuri’u 31903, LP 10956, PDP kuma ta samu 6024.
ZAƁEN SHUGABAN ƘASA: Tinubu ya lashe kananan hukumomin Ekiti 16 kaf da ƙuri’u 201,486, Atiku ya samu 89,554
Ɗan takarar shugaban ƙasa na APC, Bola Tinubu ya lashe dukkan ƙananan hukumomi 16 na jihar Ekiti da ƙuri’u 201,486.
Shi kuma Atiku Abubakar na PDP ya samu 89,554.
Peter Obi na LP kuma ya samu 11,397.
Wani abin dubawa shi ne Tinubu bai samu yawan ƙuri’un da Buhari ya samu a Ekiti a zaɓen 2019 ba, inda a wancan lokacin Buhari ya samu 219,231.
Shi ma Atiku bai yi ƙoƙari ba a 2023, idan aka kwatanta da cewa ƙuri’u 154,034 Wazirin Adamawa ya samu a 2019.
A jihar Filato kuwa, Peter Obi ya bi Daraktan Kamfen ɗin Tinubu har gida a Filato, ya kunyata shi.
Gwamnan Jihar Filato Simon Lalong, wanda shi ne Daraktan kamfen ɗin TInubu 2023, ya kwashi buhun kunya har gida, inda Peter Obi ya lashe sakamakon zaɓen rumfar sa da akwatin sa, a jihar Filato.
Lalong ya yi zaɓe a Unit 05, Kurumbo Ward B a Ƙaramar Hukumar Shendam.
Bayan an kammala ƙidaya, LP ta samu 104, APC 88 sai kuma PDP 8 a zaɓen shugaban ƙasa.
Amma a zaɓen sanata APC ce ta samu nasara a akwatin zaɓen da ƙuri’a 143, PDP 39, sai LP mai 14 kacal.
A Jihar Oyo kuwa, Gwamna Makinde ya ya yi wa Atiku ‘anti-party’, ya danƙara wa Tinubun APC ƙuri’u.
Gwamna Seyi Makinde na Jihar Oyo, wanda ya na ɗaya daga cikin Gwamnonin PDP biyar da su ka ƙi goyon bayan takarar Atiku Abubakar, ya yi nasarar ciwo wa Bola Tinubu na APC akwatin Mazaɓar Gwamna.
A akwatin zaɓe mai lamba 01 a Mazaɓa ta 11 da ke kan titin Abayomi cikin Ibadan, APC ta samu ƙuri’u 104, LP 82 PDP kuma 27.
Sai dai kuma PDP ta lashe zaɓen sanata da ƙuri’u 82, inda APC ta samu 79.
A Rumfar Zaɓen Mataimakin Gwamnan Oyo Adebayo Lawal, can ma APC ce ta lashe zaɓen da ƙuri’a 236, PDP kuwa ta samu 114.
A nan ma PDP ce ta lashe takarar Sanata da ƙuri’u 127, APC 123.
A Abuja kuwa, Jam’iyyar Peter Obi ta ragargaji su O’o da O’o a rumfunan zaɓen kewayen Fadar Shugaban Ƙasa.
Jam’iyyar LP wadda Peter Obi ke takarar shugaban ƙasa, ta lashe zaɓen rumfar zaɓe ta 12 da ke Fadar Shugaban Ƙasa, amma dai wannan jaridar ba ta kai ga samun sauran sakamakon zaɓen ba tukunna.
Peter Obi ya lashe yawancin rumfunan zaɓen kewaye da fadar ta Shugaban Ƙasa a Abuja.
Runfa mai lamba 022, Obi ya samu ƙuri’u 174, PDP 78, APC kuma 71.
Runfa mai lamba 021 kuwa Obi na LP ya samu 190, APC 87, PDP 70.
BAYA BA ZANI A RANAR ZAƁE: Jami’an tsaro sun watse daga rumfar zaɓen Buhari, bayan Shugaban Ƙasa da matar sa A’isha sun dangwala ƙuri’a
Jami’an tsaron EFCC, ICPC, NDLEA sun watse daga rumfar zaɓen da Shugaba Muhammadu Buhari da matar sa A’isha sun dangwala ƙuri’ar su.
Jami’in tsaron dai sun yi dafifi ne a mazaɓar domin a hana sayen ƙuri’u da daƙile duk wata hanyar maguɗin zaɓe.
Sun bar wurin ‘yan mintoci kaɗan bayan tawagar Shugaban Ƙasa ta ɓace.
Buhari ya jefa ƙuri’a ƙarfe 10.06, daga nan kuma ya zarce zuwa gidan sa a Daura ɗin, bayan ya gana da ‘yan jarida.
Wakilin mu ya ƙirga jami’an EFCC bakwai, na ICPC biyar da huɗu na NDLEA tsaitsaye a wurare daban-daban kafin isar Buhari rumfar zaɓen.
Lokacin da Shugaban Ƙasa ya isa, sun taimaka wa jami’an tsaron Fadar Shugaban Ƙasa wajen hana jama’a gwamutsa da Shugaban Ƙasa.
Sai dai kuma ko da Buhari da tawagar sa su ka yi nisa, sai duk aka nemi jami’an EFCC, ICPC da NDLEA ɗin aka rasa.
PREMIUM TIMES ta buga labarin bayanan Buhari a rumfar zaɓen sa, inda ya ce, “ina takaicin a ce mace ɗaya kaɗai ke takarar gwamna, Tinubu zai lashe daga Katsina har Legas arankatakaf”.
Shugaba Muhammadu Buhari ya nuna takaicin yadda mace ɗaya tilo ce ke takarar gwamna a zaɓen 2023.
Dangane da hakan sai ya ce ya na goyon bayan A’isha Binani 100 bisa 100, a takarar da tacke yi ta gwamnan Jihar Adamawa.
Da ya ke jawabi bayan ya jefa ƙuri’a a Daura, Buhari ya ce ya ɗaga ƙuri’ar sa sama kowa ya shaida Bola Tinubu na APC ya ke goyon baya.
Ya ce kalaman sa da ayyukan sa sun sha nuna cewa Tinubu ya ke goyon baya, kuma har yau bai canja ba.
Saboda haka ya yi kira a zaɓe shi, tare da cewa ya na da yaƙinin Tinubu ɗin ne zai lashe zaɓe, “tun daga Katsina har Legas arankatakaf.”
Wannan ne karo na farko da babu sunan Muhammadu Buhari a cikin ‘yan takarar shugaban ƙasa, tun daga 2003 har zuwa yau tsawon shekaru 20.
Buhari ya jefa ƙuri’a tare da matar sa A’isha Buhari a Daura, jihar Katsina.
Wannan jarida ta buga labarin kama matasa 15 da kwamfutoci, ana zargin su da niyyar kutsen baddala sakamakon zaɓe a Katsina.
A Jihar Katsina Rundunar ‘Yan Sanda ta damƙe wasu matasa 15 da aka samu tare da sabbin kwamfutoci.
Kakakin Yaɗa Labaran ‘Yan Sandan Jihar Katsina, Gambo Isah, ya tabbatar wa PREMIUM TIMES kama matasan.
Sai dai ya ce ba gaskiya ba ne da ake yaɗa cewa an kama su da tulin ƙuri’u.
Ya ce an kama su da kwamfutoci laptop, waɗanda ake masu zargin cewa za su kutsa ne domin leƙen sakamakon zaɓe ko kuma baddala sakamakon.
Wata majiya ta bayyana wa wakilin mu cewa dukkan kwamfutocin da jami’an tsaron su ka kama a hannun matasan akwai tambarin wata jam’iyyar siyasa jikin ta.
ZAƁEN SHUGABAN ƘASA: Mutum miliyan 87 su ka karɓi katin rajista, sauran na mutum miliyan 6 na nan jibge – INEC
Hukumar Zaɓe ta Ƙasa (INEC) ta bayyana cewa daga cikin mutum 93,469,008 da su ka yi rajista, mutum 87,209,007 ne su ka karɓi katin su.
Alƙaluman ƙididdigar yawan waɗanda su ka karɓa ɗin ya kuma nuna cewa akwai rajistar mutum 6,259,229 waɗanda har yanzu ba su karɓi katin shaidar rajistar zaɓen su ba.
Kashi 93.3 na waɗanda su ka yi rajista dai kenan duk sun karɓi katin shaidar rajistar su, wanda aka rufe karɓa a ranar 5 ga Fabrairu.
Kashi 6.7 kaɗai ne waɗanda su ka yi rajistar katin zaɓe, amma kuma ba su karɓa ba.
Idan aka kwatanta da na zaɓen 2019 wanda kashi 86.3 ne su ka karɓi kati, za a ga cewa waɗanda su ka karɓa a 2023 sun fi yawa kenan.
A zaɓen 2015 kuwa kashi 81.2 ne na waɗanda su ka yi rajista su ka karɓi katin su.
Waɗanda su ka yi rajista a jihar Bauchi ne su ka fi karɓar na su da kashi 99, sai Anambra kashi 98.8 sai kuma Katsina kashi 98.4.
Jihohin Oyo, Ogun, Edo, Ondo da Legas ne su ka fi yawan waɗanda ba su karɓi na su katin rajistar ba, da kashi 81.5, 84.3, 84.7, 85.1 da kuma 86.9 a jere.
Jihar Legas ce ta fi yawan waɗanda su ka karɓi katin rajsita, har mutum 6,214,970, sai Kano mai mutum 5,594,193 da kuma Kaduna mai mutum miliyan 4,164,473.
Haka kuma jihar Legas ta fi sauran jihohin filin katin zaɓen da ba a karɓa ba, har guda 845,225, sai Oyo mai 515,253 da kuma Ogun mai 410,281.
Sojoji sun damƙe gogarman shirya fashin jirgin ƙasa a hanyar Abuja – Kaduna
Hedikwatar Tsaro ta bayyana cewa Sojojin Najeriya sun samu nasarar damƙe ɗaya daga cikin gogarman shirya fashin jirgin ƙasa kan hanyar Abuja-Kaduna Kaduna, wanda aka yi a ranar 27 Ga Maris, 2022.
Daraktan Yaɗa Labarai na Hedikwatar Tsaro, Manjo Janar Musa Ɗanmadami ne ya bayar da sanarwar a lokacin da ya ke yin taron manema labarai a ranar Alhamis, a Abuja.
A taron wanda a kan yi duk bayan makonni biyu ana  sanar wa manema labarai irin nasarorin da Sojojin Najeriya su ka samu a wuraren da su ke bayar da kariyar tsaro da yaƙi da ta’addanci da ‘yan bindiga.
Ɗanmadami ya ce wanda ake zargi ɗin na ɗaya daga cikin ‘yan ta’adda uku da sojoji su ka kama a ƙauyen Damba, cikin Ƙaramar Hukumar Chikun, ranar 14 Ga Fabrairu, 2023.
Ya ce a samamen da sojoji su ka kai masu, sun kama babura biyu, wayar hannu biyu, Dalar Amurka 5,000, wasu kuɗaɗen daban da kuma tarkacen kayayyaki daban-daban.
Haka kuma Ɗanmadami ya ce sojojin da ke sintiri sun bindige  ‘yan bindiga bakwai a Ungwan  Birni cikin Ƙaramar Hukumar Kajuru duk a Jihar Kaduna.
Ya ce an samu tulin albarusai 153 da jigida bakwai da sauran nau’ukan muggan makamai a hannun ‘yan ta’addar da aka bindige ɗin.
Bayan harin jirgin ƙasan da ya yi sanadiyyar mutuwar mutum takwas, tare da yin garkuwa da 168, an riƙa sakin su kashi-kashi bayan an biya maƙudan kuɗaɗen fansa.
Rukunin ƙarshe da su ka rage a hannun su dai sun samu kuɓuta ne a ranar 5 Ga Oktoba, 2022.
ZAƁEN 2023: Birtaniya ta ce ba ta goyon bayan kowa tsakanin Atiku, Kwankwaso, Tinubu da Obi
Jakadadiyar Birtaniya a Najeriya, Catriona Laing, ta bayyana cewa ƙasar ta babu wani bambanci tsakanin manufofin manyan ‘yan takarar shugaban ƙasa su huɗu, wato Atiku, Kwankwaso, Tinubu da kuma Peter Obi.
Ta ce Birtaniya ba ta goyon bayan kowane ɗan takara daga cikin masu takarar shugaban ƙasa su 18.
Daga nan ta ce Birtaniya za ta yi aiki tare da kowane ɗan takara ne ya samu nasarar zama shugaban ƙasa a zaɓen 25 Ga Fabrairu, 2023.
Laing ta yi wannan kalamin ne a lokacin da ta ke tattaunawa a gidan talabijin na Channels TV a ranar Talata.
Duk da cewa akwai ‘yan takara 18, amma dai an fi ganin ɗaya daga cikin huɗun su Atiku, Kwankwaso, Tinubu da Obi nezai lashe zaɓen.
Laing ta ce babu wani bambanci dangane da manufofin dukkan ‘yan takarar manya guda huɗu, sannan kuma mafi abin da ƙasar nan ke fama da shi a yanzu shi ne matsalar tsaro da  barazanar tattalin arziki.
Sannan kuma ta ce abu mafi muhimmanci shi ne ya zama tilas jama’a su amince da sakamakon zaɓen da ya kasance sahihi kuma karɓaɓɓe.
Kuma ta yi barazanar ƙaƙaba takunkumi ga shugabannin siyasar da zasu yi wa zaman lafiya barazana a lokacin zaɓe.
Idan ba a manta ba, INEC ta yi wa tawagar ‘Commonwealth’ alƙawarin gudanar da zaɓe sahihi.
A labarin, Shugaban Hukumar Zaɓe ta Ƙasa ya tabbatar wa Thabo Mbeki za a gudanar da sahihin zaɓen shugaban ƙasa.
Shugaban INEC ya tabbatar wa ‘yan Nijeriya da duniya cewa za a gudanar da sahihin zaɓen shugaban ƙasa a ranar 25 Ga Fabrairu, 2023.
Hukumar Zaɓe ta Ƙasa (INEC), ta tabbatar wa ‘yan Nijeriya da duniya cewa za ta gudanar da sahihin zaɓe kuma wanda zai kasance karɓaɓɓe.
Shugaban INEC, Farfesa Mahmood Yakubu ne ya ƙara jaddada haka, lokacin da ya karɓi baƙuncin  Babban Wakilin Sa-ido na Kungiyar Ƙasashe Rainon Ingila (Commonwealth),  ranar Litinin a ofishin sa da ke Hedikwatar hukumar a Abuja.
“Tuni INEC ta fahimci muhimmancin gudanar da sahihin zaɓe, ba ma a Najeriya kaɗai ba, har a nahiyar Afirka baki ɗaya.
“Gudanar da zaɓe a Najeriya babban aiki ne.
Amma kamar yadda na ce, nauyin gudanar da wannan gagarimin aiki ya na a wuyan mu.
“Muhimmancin gudanar da sahihin zaɓe bai tsaya wajen samar da wanzuwar zaman lafiya da nagartacciyar gwamnati kaɗai ba.
Tasirin sahihin zaɓe a Najeriya ya shafi har sauran ƙasashen Yammacin Afirka.
“Ina tabbatar maku da cewa ba za mu taɓa yarda mu bai wa Najeriya da duniya kunya ba.” Haka Yakubu ya shaida wa Shugaban Wakilan Sa-idon Kasashe Rainon Ingila, Thabo Mbeki, wanda tsohon Shugaban Ƙasar Afrika ta Kudu ne.
Yakubu ya kuma jinjina wa irin gudummawar da ƙungiyar ta ke bayarwa ta hanyar turo wakilan sa-ido masu lura da zaɓuɓɓukan da INEC ke gudanarwa a Nijeriya.
Ya ce Najeriya ta amfana sosai daga shawarwarin da ƙungiyar ke bayarwa a zaɓuɓɓukan da Najeriya ta gudanar a baya.
Da ya ke jawabi, Mbeki ya ce maƙasudin zuwan su Najeriya shi ne sa-ido da lura da yadda zaɓen shugaban ƙasa ya gudana, sannan kuma a ƙarshe su bayar da rahoto a rubuce.
“Wannan shi ne zai kasance zaɓe na bakwai tun bayan samun ‘yanci a Najeriya.
Zaɓen ya na da muhimmanci ga ita kan ta da kuma Afirka baki ɗaya.
“Dalili kenan mu ke zuwa domin ganin yadda zaɓe ke gudana, mu koma mu kai rahoto.
Amma mu na da yaƙinin cewa za a gudanar da sahihin zaɓe cikin lumana.”
ZABEN 2023: Yakubu ya tabbatar wa Thabo Mbeki na tawagar CommonWealth, za a gudanar da sahihin zaɓen shugaban ƙasa
Shugaban INEC ya tabbatar wa ‘yan Najeriya da duniya cewa za a gudanar da sahihin zaɓen shugaban ƙasa a ranar 25 Ga Fabrairu, 2023.
Hukumar Zaɓe ta Ƙasa (INEC), ta tabbatar wa ‘yan Najeriya da duniya cewa za ta gudanar da sahihin zaɓe kuma wanda zai kasance karɓaɓɓe.
ZIRGA-ZIRGAR AIKIN ZAƁE: INEC na sa ran karɓar sabbin kuɗaɗe a hannun CBN tsakanin Talata zuwa Laraba
Hukumar Zaɓe ta Ƙasa (INEC) ta ƙara jaddada cewa ta na da tabbacin karɓar kuɗaɗen da Babban Bankin Najeriya (CBN) ya yi mata alƙawarin bayarwa a ranar Talata zuwa Laraba.
Kuɗaɗen dai su ne waɗanda za a biya wasu ma’aikatan zirga-zirga ko sufurin da tura masu kuɗaɗe ta asusun ajiyar su zai samu cikas, ɓata lokaci, ko kuma wataƙila ma ba su da asusun ajiyar kwata-kwata.
Kwamishina kuma Babban Jami’in Wayar da Kan Jama’a na hukumar, Festus Okoye ne ya shaida wa manema labarai haka a ranar Lahadi.
INEC ce dai ta roƙi CBN ya tanadar wa hukumar tsabar kuɗaɗe waɗanda za ta biya ayyukan da za ta biya da kuɗi kai-tsaye, ba ta hanyar ‘riransifa’ ba.
An tambayi Okoye lokacin da INEC za ta karɓi kuɗaɗen daga CBN, sai ya ce, “mu na sa ran cewa za mu magance duk wata matsalar biyan kuɗaɗe daga ranar Talata, 21ga Fabrairu.”
Okoye ya ce ya na ganin tashe-tashen hankulan ƙone-ƙone da ake yi a wasu garuruwa saboda ƙarancin kuɗaɗe bai zai hana mutane yin tururuwar fita su jefa ƙuri’a ba.
Ya ce yayin da INEC ta shirya tsaf domin gudanar da zaɓe sahihi kuma karɓaɓɓe, haka ya ke da yaƙinin cewa ɓangarorin tsaro su ma sun yi na su shirin domin samar da kyakkyawan tsaro a lokacin zaɓe da kuma lokacin tattara sakamakon zaɓe da kuma lokacin bayyana sakamakon zaɓe.
Makonni biyu da su ka gabata ne Shugaban INEC ya kai ziyara a Hedikwatar CBN, inda Gwamnan bankin, Godwin Emefiele ya cire masa shakkun samun tangarɗar kuɗaɗen sallamar ma’aikatan zaɓe.
A lokacin ziyarar, Babban Bankin Najeriya (CBN), ya shaida wa Shugaban Hukumar Zaɓe na Ƙasa, Mahmood Yakubu cewa sauya launin kuɗi ba zai shafi zaɓen 2023 ba.
Ya ce CBN zai samar wa INEC dukkan kuɗaɗen da hukumar ke buƙata a lokacin zaɓukan ranar 25 Ga Fabrairu da na 11 ga Maris, 2023.
Gwamnan Babban Bankin Najeriya, Godwin Emefiele ya shaida wa Yakubu cewa a ko da yaushe CBN na goyon bayan INEC ta kowane fanni domin tabbatar da cewa ta gudanar da aikin da aka ɗora wa hukumar a cikin nasara.
“Mu na shiga harkokin ayyukan INEC adanawa da ajiyar kayan zaɓe, har ma da amfani da motocin CBN masu sulke wajen rarraba kayan zaɓe.
“Mu na farin cikin cewa a cikin wannan kyakkyawar alaƙa tsakanin CBN da INEC, ba mu taɓa kawo wa INEC cikas ko dagula masu lissafi ba.
Saboda haka ɗin ne ma ba ku gudun mu, ga shi a yanzu ma kun dawo mana a wannan zaɓen.
“Idan Shugaban INEC zai tuna, lokacin da na kai maka ziyara a baya, ka tambayi yadda CBN zai samar wa INEC kuɗaɗen waje domin sayen na’urar tantance masu rajistar zaɓe (BVAS), da sauran kayan aikin zaɓe.
Na ba ka tabbacin za a samar, kuma an samar ɗin,” inji Emefiele.
“Saboda haka CBN ba zai bari a yi amfani da shi ba wajen kawo wa zaɓen 2023 cikas.
“Don haka ina tabbatar maka idan ka na buƙatar takardun kuɗaɗe domin biyan motocin sufuri kuɗin su a hannu, bayan ka yi biya ta tiransifa, to CBN a shirye ya ke ya bayar.”
Tun da farko Yakubu ya nemi haɗin kan CBN domin tabbatar da zaɓen 2023 cikin nasara, musamman ganin yadda ake ta haƙilon ƙarancin kuɗaɗe kusa da zaɓe.
Yakubu ya ce INEC ta yi shiri tsaf domin tabbatar da zaɓen 2023 ya zama sahihin zaɓen da a tarihi ba a taɓa yin kamar sa ba a Najeriya.
ZAƁEN 2023: ‘EFCC ba su dira gida na sun kama naira biliyan 400 ba’ – Tinubu
Rundunar Yaƙin Neman Zaɓen Bola Tinubu a ƙarƙashin APC ta ƙaryata wani rahoton da ya bayyana cewa dakarun EFCC sun kutsa wani gidan ƙarƙashin ƙasa na Bola Tinubu a Legas, inda su ka gano wurin da ya ɓoye naira biliyan 400.
Labarin dai wata jaridar yanar gizo ce ta buga shi, inda a ciki ta ruwaito cewa dakarun EFCC bisa umarnin Shugaban Ƙasa ta dira gidan Tinubu ta binciko wurin da a ɓoye naira biliyan 400 a ƙarƙashin ƙasa.
Jaridar mai suna www.igbotimesmagazine.online, ba ta bayyana ranar da abin ya faru ko wata ko lokaci ba.
Tuni dai sanarwar da Daraktan Yaɗa Labaran Rundunar Kamfen ɗin TInubu, Bayo Onanuga ya ƙaryata labarin, wanda ita ma Hukumar EFCC ta ƙaryata, ta ce jami’an ta ba su kai farmaki gidan Tinubu ba.
Shafin jaridar na Tiwita dai ya na da nasaba da jam’iyyyar LP ta Peter Obi.
A labarin dai ta ƙara da cewa Buhari ya bayar da umarni a gano kuma a kamo manajan bankin da ya bai wa Tinubu kuɗin.
Tuni dai ɓangaren Tinubu ya ce ƙarya ce, kuma ya yi kira ga jama’a su nisance irin waɗannan gidajen jaridun bogi, masu buga ƙarairayi don kawai su biya wa wasu mummunar aniyar su da buƙatun su.
IYA RUWA FIDDA KAI: Ministan Buhari ya jinjina wa gwamnonin da su ka maka Buhari kotu saboda rikicin canjin kuɗi
Ƙaramin Ministan Ƙwadago, Festus Keyamo ya jinjina wa gwamnonin da su ka maka Shugaba Muhammadu Buhari kotu.
Festus Keyamo dai duk da haka bai ɗora laifin wahalar da jama’a ke sha a kan Buhari ba, amma ya ce ƙirƙiro canjin kuɗi ba zai iya hana APC cin zaɓen shugaban ƙasa ba.
“Idan da alheri Shugaban Ƙasa ya ƙirƙiro wannan tsari, to ai dama shi mutum ne mai yaƙi da rashawa, wanda duk Afrika ta shaida haka, ba Najeriya kaɗai ba.”
Gwamnonin APC a sahun gaban sukar canjin kuɗi daidai lokacin gabatowar zaɓe.
Sai dai kuma a ɓangaren PDP ma Gwamna Aminu Tambuwal na Sokoto da Ademola Adeleke na Osun sun fito sun yi tir.
A tattaunawar da Minista Keyamo ya yi da Kamfani Dillancin Labarai (NAN) a ranar Asabar, ya ragargaji wasu ‘yan adawa masu sukar gwamnonin da ke la’antar sabon tsarin canjin kuɗi.
“Abin da ake ta magana a yanzu shi ne wai gwamnonin APC na ta fagamniyar neman kuɗaɗen da za su rabas ne domin su ci zaɓe ta hanyar sayen ƙuri’u, shi ya sa su ke ta haƙilon ganin lallai sai kotu ta soke tsarin.
“Abin da gwamnonin APC ke yi kishin ƙasa ne, ba wani abu ba.
Tuni dai gwamnoni irin na Kaduna, Zamfara da Kogi su ka maka Buhari kotu.
Kuma gwamnonin na Kaduna, Kano da Jigawa sun bada umarnin dukkan masu tsoffin kuɗi su ci gaba da fito da su kuma tilas a riƙa karɓa, kafin a ji hukuncin da Kotun Ƙoli za ta zartas a ranar Laraba, 22 ga Fabrairu, 2023.
ƘARANCIN SABBIN KUƊI DA ƘARANCIN FETUR: Tsohon Kwamishinan INEC ya yi gargaɗin kada fa jama’a su ƙaurace wa fita zaɓe
Bisa la’akari da mawuyacin halin da aka ƙaƙaba wa ‘yan Najeriya na ƙarancin fetur da ƙarancin sabbin kuɗaɗe, tsohon Kwamishinan INEC Lai Olurode ya yi gargaɗin cewa kada a a haddasa yanayin da jama’a za su ƙaurace wa fita su yi zaɓe.
Cikin wata sanarwa da ya fitar a ranar Juma’a, Olurode ya ce hanya ɗaya da za a iya magance wannan masifa ita ce a fita a zaɓi shugaban da zai iya kawo ƙarshen lamarin.
“Idan mu ka yi la’akari za mu fahimci cewa shugabannin da ake azabtar da jama’a sun fi so su ga jama’a da yawa ba su fita sun yi zaɓe ba.
To sai fa idan mu da ake zalunta mun fito dafifi mun yi zaɓe sannan za mu iya yin maganin su.”
“A ƙasar nan na fahimci ana so ne kawai jama’a su ƙaurace wa zaɓe.
An ƙirƙiro wahala da tsadar fetur.
An ƙirƙiro masifar ƙarancin sabbin kuɗi da jangwangwamar canjin kuɗin ita kan ta.
Kuma duk manyan ƙasa ne masu neman madafun iko ke faɗa a tsakanin su, amma kuma mu abin ke wa illa.”
Daga nan ya ce mafita kawai ita ce mu yi tururuwa mu fita mu yi zaɓe a ranar 25 Ga Fabrairu, 2023.
A ƙarshe ya ce fita ana zanga-zanga ba shi ne mafita ba.
Mafita kawai ita ce a yi dafifi a fita a jefa ƙuri’a.
KURUNKUS: Mr LA ne ɗan takarar kujerar Sanatan Kaduna ta Tsakiya na PDP ba Sardaunan Badarawa ba – Kotun Koli
Kotun Koli a Abuja ta yanke hukuncin taƙaddamar da ake ta yi tsakanin ƴan takarar kujerar sanatan Kaduna ta Tsakiya, takanin Lawal Adamu, Mr La da Ibrahim Usman Sardaunan Badarawa, da yaki ci yaki cinyewa.
Duka alkalai biyar da suka yi zaman yanke hukuncin sun amince cewa Lawal Adamu Mr La ne dan takarar sanatan Kaduna ta tsakiya kamar yadda kotun daukaka kara ta yanke a baya.
Idan ba a manta ba Ibrahim Usman Sardauna Badara ya garzaya Kotun Koli yana kalubalantar hukuncin kotun daukaka kara da ta bayyana Mr La dan takarar sanatan Kaduna ta Tsakiya.
Sai dai kuma hakar sa bai cimma ruwa ba domin duka alkalai 5 sun tabbatar da hukuncin kotun daukaka kara cewa Lawal Adamu Mr La ne dan takarar kujerar.
Gwamnatin Kebbi samar da Naira biliyan 1.1 tallafi ga ‘yan jihar don rage radadin sakamakon Canjin kudi
Gwamnatin Kebbi ta samar da Naira biliyan 1.1 tallafi ga ‘yan jihar don rage radadin rashin kudi da ake fama dashi sakamakon canjin takardun kudi da aka afka a fadin kasar nan
Sakataren gwamnatin jihar Babale Umar-Yauri ya sanar da haka wa Kamfanin Dillancin Labaran Najeriya NAN a garin Birnin Kebbi.
Umar-Yauri ya ce gwamnati za ta fara raba kudaden ba tare da bata lokaci ba wa ma’aikatan gwamnati, manoma, masu motocin haya da asibitoci.
Ya ce za a raba miliyan 200 ga manoma masu noman rani, miliyan 50 ga kungiyar masu motocin haya, miliyan 20 ga ‘yan acaba, miliyan 10 ga masu Keke NAPEP.
“Raba kudaden zai taimaka wajen rage wahalar rashin kudi da mutane ke fama da shi sannan da bunkasa aiyukkan noma musamman yadda gwamnati ta mai da hankali a kai.
Umar-Yauri ya ce gwamnati za ta raba Naira miliyan 200 wa manyan aibitocin da cibiyoyin kiwon lafiya na matakin farko a jihar domin ganin mutane sun samu kulan da ya kamata ko suna da kudi ko babu.
“Za Kuma a yi amfani da wani kaso na kudin domin samar da magunguna da sauran kayan aiki domin asibitoci da cibiyoyin lafiya a jihar.
“Gwamnati ta ware Naira miliyan 350 domin siyo shinkafa da za a rika siyar wa mutane a rabin farashin da ake siyarwa a kasuwa.
Umar-Yauri ya ce gwamnati za ta ci gaba da tattaunawa da mutane tare da tsara hanyoyin rage wahalhalun da mutane ke fama da su a afadin jihar.
Dakarun Amotekun  sun kama barawon ganguna a coci
Rundunar Amotekun dake jihar Osun ta kama Wani mutum mai shekara 47 da ake zargi ya yi sata a cocin Seraphim dake Ogo-Oluwa a Osogbo.
Kwamandan rundunar Bashir Adewinmbi ya ce mutumin ya shiga cocin da misalin karfe 4 na safiyar wannan rana lokacin da babu kowa a cocin.
Adewinmbi ya ce rundunar ta kama wannan barawon bayan karar da wani ya kawo ofishin yan sandan.
Ya ce suna samun wannan kara sai suka yi gaggawar zuwa cocin inda suka cafke barawon tare da kayan da ya sace.
Adewinmbi ya ce rundunar ta kama barawon da na’urar hada sauyi, na’urar microphones, ganguna da sauran su.
Ya ce sun damka barawon hannun rundunar ‘yan  sandan jihar domin ci gaba da bincike.
Adewinmbi ya yi kira ga mutane da su ci gaba da hada hannu da jami’an tsaro ta hanyar tona asirin duk masu aikata laifuka cewa yin haka zai taimaka wajen rage yawan haka a jihar.
ƘARANCIN SABBIN KUƊI: Gbajabiamila ya caccaki jawabin da Buhari ya yi wa Ƴan Najeriya
Kakakin Majalisar Tarayya Femi Gbajabiamila ya bayyana jawabin matsayin da gwamnatin tarayya ta ɗauka, wanda Shugaba Muhammadu Buhari ya yi yau Alhamis da safe cewa rashin bin umarnin Kotun Ƙoli ne ƙarara.
Gbajabiamila ya yi wa Buhari wannan raddin a cikin wata sanarwar da ya fitar wadda Kakakin Yaɗa Labaran sa, Lanre  Lasisi ya sa wa hannu.
A jawabin Buhari dai ya bada umarnin a ci gaba da karɓartsoffin naira 200 har zuwa 10 ga Afrilu, amma an rufe amfani da Naira 500 da kuma 1000.
Gbajabiamila ya ce dawo da amfani da Naira 200 abu ne mai kyau, to amma kuma an kauce wa bin tsarin da hukuncin Kotun Ƙoli ya gindaya.
Ya yi wa Gwamnan Babban Bankin Najeriya wankin babban bargo, inda ya ce ya kasa ceto naira daga faɗuwar darajar ta amma ya fito da tsarin da kowa ke ji a jikin sa a halin yanzu.
A jawabin sa, Buhari ya ce, ya na tausaya wa ‘yan Najeriya, amma tsarin akwai alfanu a cikin sa.
Shugaba Muhammadu Buhari ya bayyana cewa ya na matuƙar tausayin yadda ‘yan Najeriya su ka shiga mawuyacin hali, sanadiyyar ƙarancin sabbin kuɗaɗe.
A cikin jawabin da ya yi wa ‘yan Najeriya a ranar Alhamis, Buhari ya ce an shigo da wannan sabon tsarin domin a ƙarfafa tattalin arziki, yaƙi da cin hanci da rashawa, inganta hanyoyin daƙile ta’addanci da matsalolin tsaro waɗanda su ka kawo wa Najeriya cikas a harkokin cikin gida da waje.
Ya ce za’a gaggauta bijiro da hanyoyin da ‘yan Najeriya za su samu sauƙin mu’amalar kuɗaɗe da hada-hadar kasuwanci, a gefe ɗaya kuma za’a ci gaba da tsarin bunƙasa tattalin arziki, tare da toshe ƙofofin da ake karkatar da maƙudan kuɗaɗen ƙasar nan.
Buhari ya ce duk da tsananin da ake fuskanta, gwamnati ta fara samun nasarorin dalilin sauya launin kuɗi.
Shugaba Muhammadu Buhari ya bayyana cewa nassrorin dalilin sauya launin kuɗi sun fara bayyana, duk kuwa da ƙorafe-ƙorafen halin ƙuncin da jama’a su ka shiga na ƙarancin sabbin kuɗaɗe.
Buhari ya yi wannan bayani a cikin jawabin sa na ranar Alhamis, wanda ya yi wa ‘yan Najeriya, inda ya bayyana damuwa dangane da halin da aka shiga, a gefe ɗaya kuma ya ke jinjina wa nasarorin da ya ce sauya launin kuɗin sun fara samarwa.
Buhari ya yi wannan bayani daidai lokacin da tuni wasu hasalallun matasa sun fara fusata a garuruwa daban-daban, su na banka wa bankunan kasuwanci wuta.
“An shaida min cewa daga lokacin da aka shigo da sabbin kuɗi zuwa yau, naira tiriliyan 2.1 da ake damfare a hannun mutane an mayar da su banki.
Wannan kuma babbar nasara ce.”
Buhari ya ce ba zai yiwu a rage tsadar rayuwa ba har sai an rage kuɗaɗen da ke shige-da-fice a hannun jama’a tukunna.
Sannan kuma ya ce sabon tsarin ya daƙile yawancin ayyukan ɓarnar da ake yi ta hanyar tara maƙudan kuɗaɗe ta hanyar da doka ta yi hani a kai.
Domin a samar wa jama’a sauƙin hada-hada, Buhari ya umarci CBN ta halasta karɓar tsoffin naira 200 har tsawon watanni biyu, wato zuwa 10 Ga Afrilu.
SAKAMAKON CANJI: Hasalallun matasa sun fara cinna wa bankuna wuta
Hasalallun matasa sun ɓarke da zanga-zangar banka wa bankuna wuta a wasu biranen ƙasar nan, sakamakon ƙarancin sabbin kuɗaɗen naira 200, 500 da kuma 1,000.
Kakakin Yaɗa Labaran ‘Yan Sandan Jihar Delta, Bright Edafe, ya ce matasa sun cinna wa bankuna biyu wuta a ƙananan hukumomin Udu cikin jihar Delta.
Ya ƙara da cewa baya ga bankunan biyu, an kuma ƙona motoci biyu.
“Mun samu nasarar kama mutum tara.” Ya shaida wa PREMIUM TIMES cewa amma wajen ƙarfe 6:14 ƙura ta lafa, komai ya dawo daidai.
A Benin, babban birnin Jihar Edo, masu zanga-zangar sun kai wa bankuna hari, ciki har da bankunan Ecobank, First Bank da UBA.
Haka dai Kakakin Yaɗa Labaran ‘Yan Sandan Jihar Edo, Chidi Nwabuzor ya tabbatar.
Sun shiga har cikin farfajiyar bankin, su ka lalata  asusun ATM da dama da kuma farfasa gilasan tagogi.” Inji Kakakin ‘Yan Sanda.
Sauran garuruwan da matasa su ka yi wa bankuna zanga-zangasun haɗa da Uyo, babban birnin Akwa Ibom.
Gwamnan Jihar Delta kuma ɗan takarar mataimakin shugaban ƙasa na Atiku Abubakar a PDP, Ifeanyi Okowa, ya roƙi jama’a a kai zuciya nesa.
Shi kuwa Gwamna Rotimi Akeredolu na Jihar Ondo, cewa ya yi canjin kuɗi ya rage wa APC daraja da ƙima a idon masu zaɓe mai zuwa.
Gwamna Rotimi Akeredolu na Jihar Ondo ya ce ƙaƙudubar canjin kuɗi ta shafa wa APC kashin kaji, martaba da kwarjinin jam’iyyar ya fara zubewa, a lokacin  da zaɓen 2023 ke gabatowa.
Akeredolu ya yi wannan bayani a lokacin da ya ke karɓar shugabannin matasan APC, waɗanda su ka kai masa ziyara ƙarƙashin jagorancin Seyi Tinubu, ɗan Bola Tinubu mai wa APC takarar shugaban ƙasa a zaɓe mai zuwa.
Gwamna Akeredolu ya shawarci Shugaba Muhammadu Buhari ya umarci Gwamnan Babban Bankin Najeriya, Godwin Emefiele ya gaggauta soke tsarin sauya launin kuɗin da ya ƙirƙiro.
Akeredolu ya ce kamata ya yi a bar sabbin kuɗi da tsoffin a riƙa amfani da su a lokaci ɗaya.
Daga nan ya nuna damuwa da mamakin ganin yadda duk da Kotun Ƙoli ta ce a ci gaba da amfani da tsoffin kuɗin a makon da ya gabata, sai ga shi CBN da sauran jama’a sun ce lokacin amfanin su ya wuce.
Ya ce ba a ƙirƙiro canjin kuɗi lokacin da ya dace ba.
Musamman matsalar canji ta riski matsalar wahalar fetur da tsadar sa, sai su ka haɗu su ka ƙara wa APC baƙin jini.
“Matsala ta afka wa jam’iyyar mu a yanzu.
APC sai baƙin jini ta ke ƙara yi, saboda matsalar canjin kuɗi da matsalar fetur.
“Kada mu yaudari kan mu.
Shin tilas sai a wannan lokacin ne za a canja kuɗin?
Wannan tsari bai kamata a wannan lokaci ba kwata-kwata.
A soke tsarin kawai, a bar tsoffin kuɗaɗe su ma a ci gaba da amfani da su.
“Masu babura, ‘yan taksi da bankuna sun daina karɓar tsoffin kuɗaɗe.
Kotun Ƙoli ta ce a ci gaba da karɓar tsoffin kuɗaɗe, amma kowa ya ƙi bin umarnin kotu.
“Tun lokacin da Gwamnan CBN ya fito takarar shugaban ƙasa mu ka ce a cire shi, amma aka yi biris da mu.
“Emefiele bai cancanci zama kan shugabancin CBN ba.
Mutumin da ya nemi yin takarar shugaban ƙasa, ai kowa ya san ƙafar-ungulu zai yi mana a yanzu.”
Akeredolu ya jinjina wa Seyi Tinubu, kuma ya ƙara jaddada goyon bayan su a Bola Tinubu.
KUKAN ƘARANCIN SABBIN KUƊI: Sai fa ‘yan Najeriya sun miƙe Buhari ya ga tsawon su, sannan zai gane da gaske su ke yi – Wani jigon APC
Mataimakin Daraktan Kamfen na zaɓen shugaban ƙasa na APC, a ɓangaren bunƙasa kayan noma na sayarwa, Retson Tedheke, ya ce ƙarancin sabbin kuɗi da ake fama da su sanadiyyar canjin kuɗin da Shugaba Buhari da Gwamnan CBN Godwin Emefiele su ka ƙaƙaba, ya na ci gaba da kashe harkokin kasuwanci a yankunan karkara.
Ya ce lokaci ya yi da ‘yan Najeriya za su ƙalubalanci Buhari tunda dai ya toshe kunnen sa biyu daga sauraren koke-koke da ƙorafe-ƙorafen jama’a.
A cikin wani bidiyon da ya watsa a shafin sa na Tiwita a ranar Talata, Tedheke ya ce Buhari ya na azabtar da al’ummar cikin karkara.
Ya ce a yanzu masu aikin kayan gona ba su iya sallamar ma yi masu aikin gona ko leburanci.
“Duk inda ka shiga a ƙauyuka, mutane ne za ka gani su na mutuwa saboda yunwa, ga kuma azabtarwar da su ke sha a ƙarƙashin Buhari wanda ke kiran kan sa shugaban ƙasa, shugaban talakawa.
Ya wannan mutumin wai zai ƙirƙiro tsarin da zai riƙa kashe manoma a yankunan karkara?
!
“Ni manomi ne, mu na noma a inda mutane kusan 500 ke mana aiki, amma ba mu iya biyan su haƙƙin su.
Saboda mafiyawan su ba su da asusun ajiya a banki.
“Ki dai Shugaban Ƙasa kurma ne, ba ya jin magana ne.
Lokaci ya yi da ‘yan Najeriya da za su dubi tsabar idon shugaban ƙasa su ce masa, ‘kai malam, mu fa mu ka zaɓe ka, kuma mulkin dimokraɗiyya ke yi, ehe.’
“Su fito su ce masa yanzu fa tsarin mulki ne ake yi wanda abin da ‘yan Najeriya su ka fi so shi ne za a yi masu.
“Idan Majalisar Zartaswa ba ta iya faɗa maka ka ji, dattawa ma ba ka jin maganar su, ba ka jin maganar talakawa, ba su ma iya yi maka maganar.
Gwamnoni ba su iya yi maka magana, to shin kai wane ne?
“Kai wane ne da har ‘yan Najeriya ba su iya yi maka magana?
Lafiyar ka ƙalau kuwa?”
Ya ce a yanzu kires ɗin ƙwai na naira N1,800 ya dawo ya na sayar da shi naira N1,300.00.
MAKIRCIN ‘YAN ADAWA: Tinubu bai jibge sabbin takardun kudi don zabe ba, makircin PDP ne – APC
Ofishin yada labarai na Kwamitin Kamfen din Bola Tinubu ya karyata raderadin da ake ta yadawa wai dan takarar ya jibge sabbin kudade don yin amfani da su lokacin zabe.
Babban mai ba dan takarar shawara kan harkokin yada labarai Mahmud Jega a wata takarda da ya saka wa hannu ranar litinin yace wannan labarin kanzon kurege ne kawai amma babu wani abu mai kama da haka.
Jega ya ce wannan labari ya samo asaline daga gungun wasu yan PdP da basu kaunar Tinubu da zaman lafiya a Kasar nan.
Bayan haka Jega ya karyata korafin wasu ‘yan jarida Jaafar Jaafar da Bulama Bukarta da ya zarge su da yi wa Tinubu Kazafin wai ta jibge miliyoyin nairori a fadin jihohin kasar nan domin siyan kuri’u lokacin zabe.
” Wannan kazafi ne karara da kuma cin mutuncin dan takarar shugaban Kasa na APC wanda Bulama Bukarta da Jafar Jafar da kowa ya sani suna yi wa PDP aiki ne suka yi masa.
Sharri ce kawai da kuma bata sunan Tinubu amma babu gaskiya a abinda suka ce.
” Muna kira ga ‘yan Najeriya su yi watsi da irin wannan Kazafi da ‘yan koron PDP Bulama Bukarta da Jafar Jafar su ke yi don ganin bayan Tinubu, cewa shine zai yi nasara a zaben duk da sharri da suke kitsa masa.
Dalilin da ya sa ba zan taba goyon bayan Peter Obi ba – Hadi Sirika
Ministan sufurin jiragen sama Hadi Sirika ya bayyana cewa ba zai taba goyon bayan dan takarar Shugaban kasa na jami’yyar LP Peter Obi ba saboda banbancin akida a siyasance da suke dashi.
Hadi Sirika ya rubuta a shafin sa ta Tiwita cewa banbancin ra’ayi da akida a siyasance dake tsakanin su.
Ya kara da cewa Bola Tinubu ne dan takarar sa wanda zai yi wa aiki yake kuma fatan zai yi nasara a zaben dake tafe.
“Akida ta da na Obi ba daya bane sannan ra’ayinsa da matsayarsa kan wasu batutuwa ya banbanta da nawa shi ya sa na na yin sa kwatakwata.
Ni APC nake yi shi kuma LP.
Asiwaju shine dan takara na.
Sojojin Najeriya sun ƙaryata ji-ta-ji-tar wasu na shirya juyin mulki kafin zaɓe
Makonni biyu kafin zaɓen 2023, Hukumar Tsaron Sojojin Najeriya ta ƙaryata raɗe-raɗin cewa wasu sojoji na tsara yadda za su kifar da gwamnatin farar hula.
A ranar Asabar Hedikwatar Tsaro ta ce a yi watsi da rahotannin ƙarya na masu cewa sojoji na shirin yin juyin mulki.
Sun ce wanda ƙirƙiro wannan maganar ‘mummunar farfaganda ce kawai’ ta wasu ‘marasa son zaman lafiya.’
Daraktan Yaɗa Labarai na riƙo na Hedikwatar Tsaro, Burgediya Janar Tukur Gusau ne ya sanya wa sanarwar hannu a Abuja.
Ya ƙara da cewa Rundunar Sojojin Najeriya ta damu sosai ganin yadda wasu ɓatagarin ‘yan siyasa ke zubar da ƙimar su su na shiga harkokin masu son tarwatsa Najeriya.
“Ɓatagarin da su ka riƙa watsa wannan ji-ta-ji-tar cewa wai wasu sojoji na shirin juyin mulki, sun gana da wani ɗan takarar shugaban ƙasa, domin a kawo ruɗun dagula zaɓe da cunno wa ƙasar nan wutar rikici.
Gusau ya ce masu son kawo tashin hankali a ƙasa kaɗai za su iya watsa waɗannan ƙarairayi don cimma wani buri na su na siyasa.
Daga nan ya ce za a kama su domin su fuskanci doka da hukuncin da ya dace da su.
“Ya kamata jama’a su sani Sojojin Najeriya ƙwararru ne kuma mabiya dokokin da ke cikin kundin tsarin mulkin Najeriya.
Kuma ba za su taɓa yarda su shiga cikin duk wai mugun shirin ƙulla wa ƙasar nan sharrin da zai dagula dimokraɗiyya ba.
“Kuma sojojin Najeriya ba su goyon bayan duk wani ɗan takara.
Kuma Sojojin Najeriya za su tabbatar jami’an tsaron da su ka dace sun gayyaci waɗanda su ka watsa wannan ƙarairayi an gayyace su domin su bayar da ba’asi.”
A ƙarshe Gusau ya yi kira da shawara ga jama’a su yi watsi da wannan ji-ta-ji-tar, kowa ya ci gaba da harkokin da ke gaban sa.
TA KACAME:’Ƙwacen kuɗaɗe Emefiele ya yi wa jama’a, ba canjin kuɗi ba -Gwamnonin Najeriya
Gwamnonin Najeriya sun ce Babban Bankin Najeriya ba wata basira ba ce da ya ƙirƙiro sauya launin kuɗi, sai kawai ƙwace ne ƙiriƙiri bankin ya yi wa kuɗaɗen jama’a, ya tara ya kimshe a hannun sa.
Gwamnonin Najeriya sun ce CBN ya gaggauta janye wa’adin da zai daina amsar tsoffin kuɗi, a ƙyale kowa ya ji da abin da ya ishe shi.
Sun bayyana haka a taron ganawa da su ka yi a Abuja ranar Asabar.
‘Ƙwacen kuɗi Emefiele ya yi wa jama’a ba canjin kuɗi ba’ -Gwamnonin Najeriya:
Cikin sanarwar da aka fitar bayan taron, gwamnonin sun ce “CBN abin da CBN ke ci gaba da yi, ba canjin kuɗi ba ne, ƙwacen kuɗaɗe ne kawai da rana tsaka su ke yi wa jama’a.
Amma wannan tsiya da ba ta yi daidai dokar musayar kuɗaɗe ta Sashe na 20(3) na Doka wadda CBN ya ginu a kai, ta shekarar 2007.
“Ƙwacen kuɗaɗe ne mana domin an ƙwace kuɗaɗen jama’a, su kuma waɗanda ke sabbi babu su kwata-kwata babu alamar su.
Waɗanda aka ce an buga ba su wadata ba.
Wannan kakkausan bayani na ƙunshe ne a cikin takardar bayan taron da Shugaban Ƙungiyar Gwamnonin Najeriya, Gwamna Aminu Tambuwal na Sokoto ya sa wa hannu.
Gwamnonin sun cimma wannan matsayar ce ganin irin halin ƙuncin da aka jefa ‘yan Najeriya ba rashin kuɗi, musamman ma
talakawa.
Gwamnonin na Najeriya sun gargaɗi CBN cewa wannan bahangurɓar canjin kuɗi za ta haifar da karayar tattalin arzikin Najeriya.
Sun ce fito da wannan tsarin taƙaita hada-hada da takardun kuɗaɗe ba abu ne da zai yi tasiri yanzu-yanzu a ƙasar nan kamar ɗibar wuta ba.
Sun ce idan ba a yi da gaske an shawo kan lamarin ba, to CBN zai kawo mummunan ruɗani ga tattalin arzikin Najeriya, wanda idan ya karye, to ɗora shi sai fa maɗoran asali.
Sojin Najeriya sun kashe Ƴan ta’adda 77 a cikin makonni biyu
Hedikwatar rundunar tsaron ƙasa DHQ ta bayyana cewa sojin Najeriya sun kashe ‘yan ta’adda 77 a Arewa maso Gabas, Arewa maso Yamma da Arewa ta Tsakiya a cikin makonni biyu da suka wuce.
Darektan yaɗa labarai na rundunar tsaron Najeriya manjo-janar Musa Danmadami ya sanar da haka a Abuja ranar Alhamis.
Danmadami ya ce rundunar Operation Hadin Kai’ dake aiki a yankin Arewa maso Gabas sun kashe Boko Haram da ‘yan  kungiyar ISWAP 56, sun kama wasu 26 sannan sun ceto mutum 59 da aka yi garkuwa da su.
Ya Kuma ce sojojin sama sun kashe Ƴan ta’adda da dama wani ruwan bama-baman da suka yi wa maɓoyar mahara dake  Gogore, Damboa, Tumbun Dila, Arege da wasu wurare dake Yammacin Tumbuns a jihar Borno.
Danmadami ya ce mahara tare da iyalen su 340 sun mika wuya da a cikin su akwai maza 12, mata 133 da yara 195.
Sannan a ranar 27 ga Janairu sojojin sun kai wa mahara a kauyen Yuwe dake karamar hukumar Konduga a jihar Borno hari inda suka kashe ‘yan ta’ada 17
Sojojin sun kwace bindiga kiran GPMG guda daya, bam grenade l 36 da harsasai 77.
Sannan a ranar 30 ga Janairu sojojin sun kashe mahara uku sun ceto mutum 10 da aka yi garkuwa da su a farmaki da suka kai a kauyukan dake kananan hukumomin Bama da Mafa.
A ranar 4 ga Fabrairu sojoji sun Kai wa maboyar ‘yan ta’adda  hari a kauyen Balange dake kusa da dajin Sambisa inda suka kashe mahara 5 sannan suka ceto mutum 55 da ke tsare a hannun su.
A Arewa maso Yamma Danmadami ya ce Operation Hadarin Daji sun kashe mahara 16 sannan sun kama wasu mutum 7 a yankin.
“Dakarun sun kama bindigogi kira AK-47 12, bindigogin hannu 16, bindiga kirar FN daya da harsasai masu yawa.
A Arewa ta Tsakiya Danmadami ya ce Operation Safe Haven da Operation Whirl Stroke’ sun kashe ƴan ta’adda biyar, sun kama wasu guda 10 sannan da mutum daya mai siyar wa mahara da bindigogi.
2023:Gwamnatin Tarayya za ta rufe  jami’o’in ƙasar nan kakaf saboda zaɓe
Gwamnatin Tarayya ta umarci a rufe dukkan jami’o’in ƙasar can domin ɗalibai su samu damar yin zaɓen 2023.
Za a kulle jami’o’in ne daga ranar 22 ga Fabrairu zuwa 14 ga Maris, kafin da kuma bayan zaɓe.
Hakan ya biyo bayan kiraye-kirayen da jama’a da ƙungiyoyi daban-daban su ka riƙa yi, domin idan su ka kasance a kulle, to an tauye wa ɗaliban damar yin zaɓe kenan.
Ministan Harkokin Ilmi, Adamu Adamu ne ya bai wa Hukumar Kula da Jami’o’i wannan umarni.
Babban Sakataren Hukumar Kula da Jami’o’i ta Ƙasa (NUC), Chris Maiyaƙi ne ya sa wa sanarwar hannu.
Idan ba a manta ba, a makon ƙarshen watan Janairu Majalisar Tarayya ta umarci Gwamnatin Tarayya ta rufe makarantu, don ɗalibai su je su yi zaɓe.
Majalisar Tarayya ta buƙaci Gwamnatin Tarayya ta rufe dukkan jami’o’i da sauran makarantun gaba da sakandare, domin ɗalibai su samu damar tafiya gida su yi zaɓen 2023.
Majalisar ta umarci Hukumar Kula da Jami’o’i ta Ƙasa (NUC), NBTE, NCCE da Ma’aikatar Ilmi su rufe dukkan manyan makarantun ƙasar nan domin ɗalibai su je su jefa ƙuri’a.
Sannan kuma majalisa ta umarci INEC ta samar da wani tsari na musamman, wanda zai bai wa ɗalibai damar karɓar katin shaidar rajistar zaɓen su a sauƙaƙe.
Ɗan Majalisar Tarayya Ibrahim Tukura, wanda ɗan APC ne daga Jihar Kebbi, shi ya fito da wannan buƙata, kuma aka  amince da ita nan take a ranar Alhamis.
Za a gudanar da zaɓe shugaban ƙasa da na ‘yan majalisar tarayya da dattawa a ranar 25 Ga Fabrairu, 2023, sai kuma na gwamnoni da na ‘yan majalisar tarayya a ranar 11 Ga Fabrairu, 2023.
Honorabul Tukura ya ce akwai buƙatar bai wa ɗalibai damar tafiya su yi zaɓe, “saboda a sunayen waɗanda su ka sabunta rajista, akwai ɗalibai har miliyan 3.8.
“Adadin yawan ɗaliban da su ka sabunta rajista ya kai kashi 40.8 kenan na yawan masu rajistar.”
Ya ce, “waɗannan ɗalibai har miliyan 3.8 duk yi rajista ne a garuruwan su, ba a garuruwan da su ke karatu ba.
Saboda haka akwai wajibcin a ba su damar zuwa gidajen su ko garuruwan su domin su yi zaɓe.”
Ya ce kuma ya kamata a ba ɗalibai damar karɓar PVC ɗin su a sauƙaƙe.
“Yayin da INEC ke ci gaba da aikin raba katin zaɓe a yanzu, su kuma ɗalibai hankulan su ya rabu su na can su na darussa a makarantun su.
INEC kuma na aikin raba kati a faɗin ƙananan hukumomi 774.
Hakan ya tauye masu lokacin fita su karɓi katin su.”
Daga nan take aka umarci Kwamitin Kula da Manyan Makarantu ya haɗa kai da hukumomin ilmi da INEC domin a samu nasarar bai wa ɗalibai damar fita su yi zaɓe.
ZIYARAR SHUGABAN INEC A CBN: Canjin naira ba zai shafi zaɓen 2023 ba – CBN
Babban Bankin Najeriya (CBN), ya shaida wa Shugaban Hukumar Zaɓe na Ƙasa, Mahmood Yakubu cewa sauya launin kuɗi ba zai shafi zaɓen 2023 ba.
“Mu na shiga harkokin ayyukan   INEC adanawa da ajiyar kayan zaɓe, har ma da amfani da motocin CBN masu sulke wajen rarraba kayan zaɓe.
Kotu ta bada umarnin a garƙame Shugaban EFCC, Bawa a kurkuku
Babbar Kotun Jihar Kogi ta bayar da umarnin a kama Shugaban EFCC a tsare shi a kurkuku, saboda ya keta alfarmar kotu.
Sannan kuma kotun ta umarci Sufeto Janar na ‘Yan Sandan Najeriya ya sa a kama Abdulrasheed Bawa, a tsare shi kwanaki 14 a kurkuku, saboda ya aikata laifin ƙin bin umarnin kotu.
Mai Shari’a Ruƙayat Ayoola ce ta yanke wannan hukunci na umarnin a tsare Bawa a kurkuku, “har sai ya wanke kan sa daga saɓa umarnin kotun da ya yi.”
Shugaban EFCC dai ba ya kotun a lokacin da aka yanke hukuncin, sai dai kuma ba a jin za a iya kama shi ɗin har a garƙame shi a kurkuku, idan aka yi la’akari da ire-iren waɗannan umarni da kotuna daban-daban su ka bayar a kan sa a baya.
Ayoola ta bada umarnin a damƙe Bawa, biyo bayan da wani mai suna Ali Bello ya nemi kotun ta kama shi, bisa zargin ya yi fatali da umarnin kotu a ranar 15 Ga Disamba, 2022, bayan kuma tun a ranar 12 ga Disamba ɗin ma akwai irin wannan umarnin a kan sa.
A ranar 12 ga Disamba, 2022 ce kotun ta yanke hukuncin cewa kamun da EFCC ta yi wa Bello na ranar 29 Ga Nuwamba, 2022 ya saɓa doka, saboda babu sammacin kamun sa daga kotu, kuma ba a shaida masa laifin da ya aikata ba.
A kan haka ne kotun ta ce kamun da EFCC ta yi wa Aliyu Bello ya danne masa ‘yancin walwala, wanda Dokar Najeriya da Kundin ‘Yancin Bil’Adama na Afrika ta ba shi.
Kotu ta nemi Bawa ya buga wasiƙar neman afuwar Bello a wasu jaridun Najeriya, sannan kuma ya biya shi diyyar naira miliyan 10.
HATTARA MASOYA: Ƴan sanda sun cafke matashin da ya ɗirka wa saurayin ƙanwarsa bindiga saboda ya raba su sun ki
Rundunar ‘yan sandan jihar Ogun ta kama Michael Ogundele mai shekara 30 da ake zargin bindige  saurayin budurwarsa Tobi Olabisi.
Kakakin rundunar Abimbola Oyeyemi ya sanar da haka ranar a garin Abeokita, babban birnin jihar Ogun.
Oyeyemi  ya ce ‘yan sanda sun kama Ogundele ranar Juma’a a gidansu kuma a inda ya harbe saurayin kanwarsa Olabisi dake Idi-Iroko a karamar hukumar Ipokia.
Ya ce dama Ogundele baya son yadda Olabisi ke bibiyar kanwarsa da a duk lokacin da suka hadu yake jan kunnen sa cewa ya rabu da ita amma ya ki.
“Wata rana sai wasu ƴan unguwan suka faɗi wa Ogundele cewa ga Olabisi can yana kwance a gado tare da kanwarsa a cikin gidan su.
“Tashin Ogundele ke da wuya sai ya dauki bindiga  ya shiga dakin kanwar sa sai dai kafin ya karisa  dakin Olabisi ya fice ta taga.
Sai dai kafin ya tsallaka Olabisi ya ɗirka masa bindiga.
Bayan hakan ya faru sai dagacen kauyen Alpha Akeem ya je ofishin ‘yan sandan dake Idi Iroko tare da Olabisi domin kai kara.
Oyeyemi ya ce da ya shiga hannun jami’an  tsaro Ogundele ya bayyana yadda ya rika jan kunnen Olabisi da ya daina bibiyar kanwar sa amma ya ki.
Kakakin rundunar ya ce Olabisi na babban asibitin Idi Iroko likitoci na duba shi sai dai bai fadi inda ya ji rauni ba.
ƘAƘUDUBAR CANJIN KUƊI: Emefiele ya ƙirƙiro wannan jangwangwama saboda haushin bai samu takarar shugaban ƙasa a APC ba –  Ganduje
Gwamnan Kano Abdullahi Ganduje ya ce Gwamnan CBN Godwin Emefiele ya ƙirƙiro tsarin sauya launin kuɗi ne kawai da gangan, a matsayin ramuwar-gayyar kasa samun tikitin takarar shugaban ƙasa da ya yi a ƙarƙashin APC.
Haka Ganduje ya bayyana a wurin gangamin kamfen ɗin APC a garin Tsanyawa, a ranar Lahadi.
“Kawai Gwamnan Babban Bankin Najeriya, Emefiele ya ƙirƙiro canjin launin kuɗi ne don ya rikita ‘yan Najeriya.
Babu wani dalili banda wannan.
“Emefiele ya daɗe ba ya cikin yanayi na nishaɗi da farin ciki, saboda haushin bai samu tikitin tsayawa takarar shugaban ƙasa a zaɓen 2023 ba a wannan babbar jam’iyyar ta mu, APC.” Inji Ganduje.
Ganduje ya ce Gwamantin Jihar Kano da APC Reshen Jihar Kano duk ba su goyon bayan ƙirƙiro sauya launin kuɗi a daidai wannan lokaci.
“A faɗin duniyar nan ƙasashe da dama su na canja kuɗaɗen su, amma su ba irin tsarin shirme su ke bi ba, irin wannan shirmen da Emefiele ya yi.
Lokacin canja kuɗin bai yi daidai ba, haka nan wa’adin da aka bayar na daina amfani da tsoffin kuɗaɗe nan da 10 Ga Fabrairu, shi ma ya yi kaɗan, kuma duk da gangan Emefiele ya yi haka, ya na sane.
Ganduje ya ce zai kira manajojin bankunan da ke Jihar Kano domin a samu mafita daga matsalar ƙarancin kuɗaɗe da al’ummar jihar sa ke ciki.
Shi ma tsohon Shugaban APC, Adams Oshiomhole, ya ce Emefiele ya ƙirƙiro canjin launin kuɗi don ya haddasa fitinar da za ta hana yin zaɓen 2023.
Tsohon Gwamnan Jihar Edo, kuma tsohon Shugaban APC, Adams Oshiomhole, ya ce idan ba a magance matsalar sauya launin kuɗi ba, to hargitsi na iya ɓarkewar da zai yi munin da tilas sai an ɗage zaɓe 2023.
Oshiomhole wanda shi ne Mataimakin Babban Daraktan Kamfen na Bola Tinubu ɗan takarar shugaban ƙasa na APC, ya bayyana tsarin sauya launin kuɗin da Gwamnan Babban Bankin Najeriya, Godwin Emefiele ya ƙirƙiro a daidai wannan lokaci cewa rashin tunani ne.
Oshiomhole ya ce, idan ma CBN na nufin ya ƙirƙiro canjin kuɗi ne don hana sayen ƙuri’u, “to ai ba aikin CBN ba ne hana sayen ƙuri’u ɗin.”
A ranar Lahadi Oshiomhole ya yi wannan bayani a lokacin da ake tattaunawa da shi a gidan talabijin na Channels TV.
“Idan aka samu tarzoma kamar yadda ta faru a Benin da Ibadan, ban sani ba ko an yi a waɗansu wuraren.
Kuma aka ci gaba da tarzomar a garuruwa daban-daban, shin gwamnati za ta koma ta kan zaɓe, tunda ta maida hankali kan kwantar da hargitsi domin samun zaman lafiya?
“Don haka kawai ni dai abin da zan ce shi ne wanda ya ƙirƙiro canjin launin kuɗi ya yi ne don ya hana APC yin nasara a zaɓen 2023.
“Idan ka duba da kyau, za ka gane cewa nufin CBN kawai shi ne ya hana a gudanar da zaɓen 2023, ba wai hana wulaƙantar da naira ba.” Haka Oshiomhole ya yi iƙirari.
Baya ga Bola Tinubu, sauran jiga-jigan APC da su ka la’anci sauya launin kuɗi sun haɗa da Mataimakin Shugaban Ƙasa, Yami Osinbajo, Gwamna Nasir El-Rufai da Gwamna Abdullahi Ganduje na Jihar Kano.
Sai dai kuma ɗan takarar shugaban ƙasa na PDP Atiku Abubakar da Peter Obi na PDP duk sun goyi bayan canjin kuɗin.
TINUBU A KAN SIKELIN 2023: Kada fa Asiwaju ya yi riginginen kunkuru a kan hanyar shiga Villa
Wannan nazari tamkar layin ingin markaɗen gasarar koko ne, ɗaya bayan ɗaya zai bi manyan ‘yan takarar zaɓen shugaban ƙasa guda huɗu ya yi masu filla-filla.
A yau za mu jingine Atiku Abubakar na PDP gefe, shi da Rabi’u Kwankwaso na NNPP da Peter Obi na LP.
Markaɗen mu na yau, gaba ɗayan na gasarar kokon Asiwaju Bola Tinubu ne na jam’iyyar APC, kuma jam’iyya mai mulki.
Daidai gabatowar zaɓen 2015 lokacin da ake tsakiyar kamfen, tsohon Mataimakin Shugaban Ƙasa a lokacin mulkin Goodluck, Namadi Sambo, ya taƙarƙare domin ya karanta fatiha a kan duro, amma ya kakare, ko kuma dai a ce irin saran-marken da ya yi wa Suratul Farihah, hakan ya nuna Namadi bai sha zafin wutar makarantar toka ba, a lokacin da ta na ƙaramin yaro.
Wataƙila ma bai taɓa riƙe allo ba.
Wannan karatun Fatiha da Namadi Sambo ya kasa yi rangaɗau, ya taimaka wajen kayar da PDP a zaɓen 2015.
Shekaru takwas bayan saran-marken da Namadi ya yi wa Suratul Fatihah, ita ma APC a yanzu na ta ɗan takarar wato Bola Tinubu, ya yi wa Suratul Fatihah mummunan sara da gatarin-Gwari, ko kuma gatarin-sarya-sarya.
Cikin watan Janairu Bola Tinubu ya kasa karanta Suratul Fatihah a kan dandamalin kamfen.
Su kuwa ‘yan adawa su ka samu babban makamin rama irin dukan da APC  ta yi masu a 2015.
A yanzu dai a Arewa, kusan a ce kasa karanta Fatiha da Tinubu ya yi ya sa ana yi wa APC irin gorin da ta riƙa yi wa PDP, lokacin da Namadi Sambo ya kwafsa.
Wannan abu kuwa ya na ci gaba da haifar wa Tinubu koma-baya a Arewa.
Sannan malaman addinin Musulunci su ma sun kasu wajen nuna ɓangaren da ba’arin su ke goyon baya.
Ire-iren su Sheik Yusuf Sambo Rigachukun kuwa tuni sun fito ƙarara sun ce a zaɓi Atiku Abubakar na PDP.
Sakin-baki da kasassaɓa da kalamai marasa ma’ana da Tinubu ke yi, irin su Bla bulu, blaba da sauran su, sun sa a Arewa wasu da dama sun fara wurga alamomin tambaya a kan Tinubu.
A ajiye fitowa tun kafin zaɓen fidda gwani, inda Tinubu ya ce ‘Emi lokon’, wato ‘lokaci na ne yanzu’, wannan furuci ya janyo masa baƙin jini.
Kwanan nan kuma ya fito a Jihar Ogun dai har ila yau, Tinubu ya yi zargin cewa, an ƙirƙiro sauya launin kuɗi da kuma wahalar fetur don kawai a yi sanadiyyar faɗuwar sa zaɓe.
Wannan lamari bai wa Fadar Shugaban Ƙasa daɗi ba, domin har daddi fadar ta  mayar masa.
Ficewar Najatu Mohammed daga APC ta koma wurin Atiku na PDP ya ƙara fito wa abin da wasu ke ganin cewa matsalolin Tinubu ne.
Najatu ta yi wa Tinubu wankin babban bargo, tare da cewa kwata-kwata bai cancanci riƙe shugabancin Najeriya ba.
Wurin gaggawar ɗaukar babban bargon Tinubu domin ta wanke, Najatu ta haɗo da gwadon ɗan takarar mataimakin shugaban ƙasa na Tinubu, wato Kashim Shettima, shi ma ta yi masa ta-tas.
Cikin makonnin nan biyu kuma Tinubu ya fara ɗaukar wani salon luma wa kan sa wuƙa, inda ya ke kamfen da sigar ƙabilanci, ya na kiran Yarabawa cewa kada su yi sake, yanzu lokacin su ne, kada su bari ko su yi sake wannan damar ta wuce su.
Sai kuma iƙirarin da El-Rufai, Gwamnan Jihar Kaduna ya yi a ƙarshen makon nan, inda ya ce a cikin Fadar Shugaban Ƙasa akwai makusantan Shugaba Muhammadu Buhari masu fatan kada Tinubu ya yi nasara a zaɓen 2023.
Tikitin Muslim-Muslim ya zame wa Tinubu alaƙaƙai, musamman a yankunan ƙabilun tsakiyar Najeriya da ke Arewacin ƙasar nan, waɗanda Kiristoci ne.
Su na ta kartar ƙasa cewa ba za su zaɓi Tinubu ba.
Ko ma dai me kenan, sauran matsaloli irin su zargin hada-hadar ƙwaya a Amurka, matsalar rashin sanin takamaimen salsalar Tinubu da tushen makarantun da ya yi a baya, za su ci gaba da zama kurwa ga Tinubu.
Wannan kurwa kuwa ba za ta rabu da shi ba, har bayan an ya yi nasara a zaɓen 2023, ko kuma ya yi faɗuwa riginginen kunkuru, wanda ba ya iya tashi da kan sa, sai an tayar da shi.
Baƙin jinin da wasu ke ganin ya fara samun APC, musamman sakamakon sauya launin kuɗi da kuma tsadar fetur na yi wa Tinubu barazanar hana shi shiga Villa ko ana ha-maza-ha-mata.
Duk da wadannan abubuwa da aka lissafo, Tinubun ne dai a kan gaba wajen kyautata zaton lashe zaben 2023.
A na hasahen zai yi nasara bisa dalilan zama mafi gogewa a siyasance da gina mutane a fiye da sauran ‘yan takarar da basu da karfin goyon baya irin wanda yake dashi a ko ina a fadin kasar nan.
BAYANIN BUHARI GA GUNGUN GWAMNONIN APC: ‘Ba zan yi wa zaɓen 2023 katsalandan ba’
Shugaba Muhammadu Buhari ya jaddada wa Gwamnonin APC cewa ba zai yi wa zaɓen 2023 katsalandan ba.
Ya yi masu wannan bayani ne a ranar Juma’a, lokacin da su ka kai masa ziyara, domin su nuna masa halin da ƙasar nan ke ciki sanadiyyar sauya launin kuɗi.
Da ya ke masu jawabi, Buhari ya kafa masu hujja da buga misalai da cewa:
“Mun tabbatar kuma mun ga abin da ya faru a zaɓukan Anambra, Ekiti da Osun.
Abin da ya faru a waɗannan jihohi ya ƙara min ƙwarin guiwar cewa mu na samun gagarimar nasara.”
Da ya koma maganar wahalhalun da jama’a ke sha, ya roƙi ‘yan Najeriya su ba shi wa’adin mako ɗaya domin ya shawo kan matsalar ƙarancin sabbin kuɗaɗe a hannun jama’a.
Ya ce maƙasudin kafa sabon tsarin hada-hadar kuɗaɗen ba don a ƙaƙaba wa jama’a wahala ba ce, sai don a sauƙaƙa wa mutane rayuwa ta hanyar tasarifin kuɗaɗe a sauƙaƙe.
Sai dai kuma ya zargi wasu bankuna da laifin kawo cikas a lamarin, inda ya ce “wasu bankunan ba su da babban jari sosai, saboda haka kan su kawai su ka sani.”
Buhari ya ce ya nuna damuwa ganin yadda ya kalli fayafayen bidiyon yadda mutane ke wahala a bankuna wurin ƙoƙarin cirar kuɗi a cikin bankuna a kuma a na’urar ATM.
Ya ce zai gana da CBN da kuma Kamfanin Buga Kuɗaɗe na Najeriya domin a fuskanci gaskiyar lamarin.
Sai dai kuma duk da gwamnonin sun nuna wa Buhari goyon bayan sabon tsarin da kuma sauya launin kuɗaɗe, sun nuna masa irin halin da jama’a su ka tsinci kan su sakamakon canjin kuɗaɗen.
Sun nuna masa tsoron cewa wahalar da jama’a ke ciki za ta iya shafar nasarar jam’iyyar su a zaɓen 2023.
Daga nan Gwamnonin sun roƙi Buhari ya yi magana a wadata bankuna da sabbin kuɗaɗe, kuma a ci gaba da karɓar tsoffin ana hada-hada da su, daga nan har ƙarshen shekara.
Buhari ya ce kafin a fara buga kuɗin, ya ce kada a sake a buga su a ƙasar waje, sai dai a buga a cikin Najeriya.
Ya ce an kuma tabbatar masa cewa za a iya buga wadatattu a cikin ƙasar nan.
A ƙarshe ya ce dalili kenan zai zauna da CBN da Kamfanin Buga Kuɗi domin ya gano gaskiyar lamarin.
Jami’ar Al-Qalam na bin gwamnatin Kano bashin Naira miliyan 38 kuɗin karatun dalibai ƴan asalin jihar
Jami’ar Al-Qalam dake jihar Katsina ta bayyana cewa tana bin gwamnatin Kano bashin Naira miliyan 38 kudin makarantar dalibai.
Shugaban jami’ar farfesa Asiru Musa-Yauri ya sanar da haka ranar Alhamis da yake ganawa da manema labarai a garin Katsina.
Musa-Yauri ya ce a da bashin da Jami’ar ke bin gwamnati Kano ya zarce Naira miliyan 52.
Farfesan ya ce jami’ar na fama da matsalar rashin kuɗi saboda karancin kudin makarantar da ake biya a jami’ar.
“Zuwa yanzu muna sauraren gwamnatin Kano ta biya kudin karatun wasu dalibai ‘yan asalin jihar da ta dauki nauyin su a wannan Jami’a.
“Muna kira ga ƴan Najeriya su taimaka wa Jami’ar wajen yin kira da rokon gwamnatin jihar Kano ta biya Jami’ar wadannan kuɗaɗe da take bin ta.
Musa-Yauri ya yi kira ga gwamnatin da ta tausaya wa Jami’ar ta biya wadannan kudade ganin yadda jami’ar yanzu ke matsalar kuɗi.
Ya ce kudaden da gwamnatin za ta biya zai taimaka wajen inganta aiyukkan Jami’ar.
Kwamishinan ilimin jihar Kano Mariya Mahmoud-Bunkure ta ce ba ta da masaniya akan wani bashi da ake bin gwamnatin jihar.
Mariya ta ce kwanakin baya ta tattauna da Jami’ar  kan yadda gwamnati za ta biya wadannan kudadeda bayan zaman da suka yi ta aika da rahoton abin da suka tattauna da Jami’ar wa gwamna Abdullahi Ganduje sannan har yanzu ba ta ji daga wajen sa ba tukunna.
Kotu ta yanke wa Habila da Joy hukuncin zaman kurkuku bayan kama su da laifin satar N700,000
Kotun majistare dake Kafanchan jihar Kaduna ta yankewa Ola Habila mai shekaru 46 da kanwarsa Joy mai shekaru 30 hukuncin zama a kurkuku bayan sun an same su da laifin satar Naira 700,000 kuɗin matar Habila, Janet.
Hukumar Sibul Difens NSCDC ta kama Habila da Joy bayan Janet ta kai kara ofishin jami’an tsaron ranar 12 ga Janairu.
Jami’in tsaron da ya shigar da karan Marcus Audu ya ce kudin Janet ya bace a ranar da Habila da Joy suka watsar mata da kaya a lokacin da saɓani ya shiga tsakanin su suka kaure da fada.
“Mun tsare su bisa ga laifin sata, tada hankalin jama’a, hana jami’in tsaro yin aikinsa da sauran su.
Sai dai kuma Habila da Joy sun karyata laifukan da ake zargin su da su a kotun.
Alkalin kotun Michael Bawa ya yanke hukuncin daure Habila da Joy a kurkuku sannan za a ci gaba da shari’a ranar 2 ga Faburairu.
Mijin kanwar matata ya gudu ya bar matarsa a kauye cikin wahala babu kula – Mustapha a kotu
Wani magidanci mai suna Mustapha Abdulrasheed mai shekaru 35 ya roki kotun Grade 1 dake Kubwa Abuja  da ta raba auren dake tsakanin kanwarsa matarsa Amina Hamisu da mijinta Ibrahim Isyaku sanoda rashin kula da baya wa mata.
Abdulrasheed ya bayyana a kotun cewa Amina ta auri Isyaku shekara 12 da suka wuce kuma sun haifi ‘ya’ya uku tare amma tun daga wannan lokaci ya daina kula da ita da ƴaƴan su.
“Tun bayan auren Isyaku ya koma zama a Abuja ya bar iyalensa a kauye ba tare da yana zuwa ba ko ya turo kudin abinci ba.
“Da ‘yar Uwar Amina wato matata kenan ta je kauyen ta ga irin bakin wahalar da ‘yar uwarta ke sha ta dauko ta ta dawo da ita zama a gidana.
“A lokcin da Amina ta dawo gida na da zama ta haifi ‘ya’ya  biyu sannan tana dauke da cikin Wani dan.
“Yanzu ɗan ya kai wata biyar kuma har yanzu Isyaku bai zo yabtafi da iyalan sa ba.
“Na gano cewa Isyaku baya girmama iyayen matarsa  hakan ya sa nake so a raba auren.
Isyaku ya musanta duk abin da sirikinsa ya faɗi a kotu yana mai cewa Abdulrasheed bai taba zuwa gidan sa ya ga ko yana kula da iyalensa ko baya kula da su ba.
Alkalin kotun Yahaya Sheshi ya yanke hukuncin za a ci gaba da shari’a ranar 2 ga Faburairu.
Gazawar gwamnatin Buhari ta su ce can, kada a rika dora wa  su Tinubu laifi, babu ruwan su – Tsohon Ministan Buhari
Tsohon Ministan Sadarwa a zangon Shugabancin Buhari daga 2015 zuwa 2019, Adebayo Shittu, ya ce azaba da ƙuncin rayuwar da ‘yan Najeriya ke sha a yanzu sakamakon ƙarancin fetur da sauya launin kuɗi, duk alamomi da hujjoji ne masu nuna gazawar shugabanci.
Shittu da ya yi wannan bayani a lokacin da ake ganawa da shi a gidan talabijin NA AIT, a ranar Alhamis.
‘Yan Najeriya na ci gaba da zaman wahalar ƙarancin fetur da kuma tsadar sa, inda wasu garuruwa ake sayen duk lita ɗaya naira 400.
Haka kuma sauya launin kuɗin da CBN ya yi ya haifar da tsugunnewar harkokin rayuwa da na tattalin arziki a faɗin ƙasar.
Rashin Iya Shugabanci Ne – Adebayo Shittu:
Shittu ya ce wannan wahala da ake fama da ita, abin takaici ce, kuma laifin waɗanda su ka ƙirƙiro ta ce.
“Abin kunya ne kuma abin takaici ce abin da ke faruwa yanzu a Najeriya.
Rashin iya shugabanci ne.
Kuma laifin waɗanda aka ɗora wa tafiyar da ɓangarorin ne.”
Shittu ya ce Buhari salihin mutum ne, kuma shiru-shiru wanda bai cika magana sosai ba.
Dalili nekan wasu tsirarun ‘yan ba-ni-na-iya da ke kewaye da shi ke yin abin da su ka ga dama.
“Sauya launin kuɗi abu ne mai fa’ida kuma abin da ya dace.
To amma ba za ka yi nasara ko da abin ya dace ba, sai idan an aiwatar da tsarin a lokacin da ya dace.
“Tilas mu tashi mu ragargaji gwamnati saboda ta yi canjin kuɗi a lokacin da bai dace a yi canjin ba.
“Ni ina ganin ba a bai wa Shugaba Buhari cikakken bayanin yadda batun sauya launin kuɗin ya ke ba.
Ba a baje masa komai a faifai ba, an ba shi lamarin ne kawai a lulluɓe.” Inji Shittu.
Shittu ya ce idan Buhari bai shawo kan wannan matsala a cikin sati biyu ba, to idan ya sauka zai shiga matsala sosai.
Daga nan ya yi kiran cewa a daina ɗora wa ɗan takarar APC, wato Bola Tinubu laifin gazawar wannan gwamnati.
Kotun Ƙoli ta aza ranar yanke hukuncin shari’ar cancantar takarar sanata tsakanin Bashir Machina da Sanata Ahmad Lawan
A ranar Laraba ce Kotu Ƙoli ta bayyana cewa za ta yanke hukunci a ranar 6 Ga Fabrairu domin bayyana wanda ya cancanta ya tsaya wa APC takarar sanatan Shiyyar Yobe ta Tsakiya, tsakanin Bashir Machina, ɗan takarar da ya ci zaɓen fidda-gwani da kuma Shugaban Majalisar Dattawa, Ahmad Lawan.
Ahmad Lawan shi ne ke zaune kan kujerar sanata ɗin, to amma sai Machina ya kayar da shi a zaɓen fidda gwanin da aka yi cikin 2022.
Cikin Nuwamba 2022 ne Kotun Ɗaukaka Ƙara a Abuja ta ƙara tabbatar wa Machina halascin takarar sa ta sanata a zaɓen 2023.
Yayin da Lawan ya ce ya haƙura ba zai kai ƙara a Kotun Ƙoli ba, ita kuwa APC cewa ta yi ba ta haƙura ba, sai ta garzaya Kotun Ƙoli ɗin ta kai ƙara.
APC ta yi tsayuwar daka cewa Ahmad Lawan ne halastaccen ɗan takarar ta, duk kuwa da cewa bai shiga takarar zaɓen fidda gwanin sanata a ranar da aka yi zaɓen ba.
Sanata Lawan ya na can a lokacin ya na neman takarar zaɓen fidda gwanin ɗan takarar shugaban ƙasa a APC.
Hujjojjn Lauyan APC, Mai Goyon Bayan Sanata Lawan:
A ranar Laraba lauyan APC mai suna Sepribo Peters ya yi tankiyar cewa zaɓen fidda gwanin da aka gudanar a ranar 28 Ga Mayu, 2022, wanda ya bai wa Machina nasara, to zaɓen ya karya ƙa’idar Dokar Zaɓe ta Ƙasa.
Lauyan ya ce Ɗanjuma Manga wanda gudanar da zaɓen fidda gwanin, ba Kwamitin Zartaswar APC ne ya naɗa shi aikin gudanar da zaɓen ba.
Ya shaida wa Alƙalan Kotun Ƙoli su biyar a ƙarƙashin jagorancin Centus Nweze cewa APC ta soke zaɓen fidda gwanin da Bashir Machina ya yi nasara, saboda jam’iyyyar ta lura an yi ba daidai ba da kauce ƙa’ida yayin zaɓen.
“Kamata ya yi a ce a ranar 27 Ga Mayu aka yi zaɓen, ba 28 ga Mayu ba.” Cewar Peters, lauyan APC.
Ya ce zaɓe na biyu da aka gudanar ranar 9 Ga Mayu, 2022, Kwamitin Zartaswar APC ne ya gudanar da shi, kuma Sanata Ahmad Lawan ya yi nasara.
A kan haka sai Peters ya roƙi Kotun Ƙoli ta ayyana Sanata Lawan a matsayin ɗan takarar Sanatan Shiyyar Yobe ta Arewa, na jam’iyyar APC.
Hujjojin Lauyan Bashir Machina:
Sarafa Yusuf lauyan Bashir Machina, ya ragargaji hujjojin lauyan APC da cewa bai ma san abin da ya ke yi ba.
“Da farko dai APC ba ta ƙalubalanci hukuncin Babbar Kotu ba da hukuncin Babbar Kotun Tarayya, waɗanda su ka bai wa Machina nasara.”
Ya ce Manga wanda ya gudanar da zaɓen   fidda gwanin da Bashir Machina ya Yi nasara, mamba ne na Kwamitin Zartaswar APC, kuma kwamitin ne aka ɗora wa nauyin gudanar da zaɓen fidda gwani.
Bayan Kotun Ƙoli ta saurari bayanan lauyoyin ɓangarorin biyu, an aza ranar 6 Ga Fabrairu cewa a ranar za a yanke hukunci, a bai wa mai rabo rabon sa.
Sai dai kuma Alƙalai uku na Kotu Ɗaukaka Ƙara a ƙarƙashin jagorancin Monica Dongban-Mensem, wadda ita ce Shugabar Alƙalan Kotun Ɗaukaka Ƙara, ta ce ɗaukaka ƙarar da aka yi raini ne ga tsarin kotu.
Dongban-Mensem ta ce Babbar Kotun Tarayya
Allah ya yi wa sarkin Dutse Alhaji, Nuhu Mohammed rasuwa
Mai martaba Sarkin Dutse Alhaji Nuhu Mohammed ya rasu.
Santurakin Dutse, Lamido Mustapha ya sanar da rasuwar a madadin masarautar Dutse.
Ya ce, Sarki Nuhu ta rasa a Abuja ranar Talata.
Taƙaitaccen tarihin marigayi Nuhu Mohammed, Sarkin Dutse
Mai martaba Sarkin Dutse ya yi shekaru ashirin da takwas akan kujerar mulkin al’ummar ƙananan hukumomin Dutse, Kiyawa, Birnin Kudu, Buji, Gwaram, Jahun da Miga, Sunan sa na yanka Nuhu, sunan mahaifinsa Muhammadu Sunusi.
An haife shi a garin `Ƴargaba, yanzu shekarunsa 78 da haihuwa sannan ya zama sarki yana da shekaru 50 a duniya, matansa 2, ƴaƴansa 13, 9 daga cikinsu mata ne guda 4 maza ne.
Karatun sa
Marigayi sarki Nuhu ya na da MBA a jami’ar Ohio a shekarar 1974, Allah ya hore masa ilmin Arabiyya ya kuma haddace Al-Qur’ani.
Jami’ar gwamnatin tarayya ta Owerri ta bashi digirin girmamawa, shine uban jami’ar gwamnatin jihar Sokoto daga shekarar 2014 zuwa yau, shugaban Najeriya ya bashi lambar girmamawa ta ƙasa mai daraja ta huɗu (Commander Order of Niger) yayi tafiye-tafiye a ƙasashen duniya.
Masarautarsa tana da yawan hakimai masu gari (ƙasa) guda 28 da suka fito daga ƙananan hukumomi 7, yawan hakimai marasa ƙasa guda 58 da akwai dagatai 356 a ƙarƙashinsa waɗanda su ma suka fito daga ƙananan hukumomin da suke masarautar, akwai masu unguwanni da yawansu ya kai 2,082 a ƙarƙashin mulkinsa na adalci.
A zamanin mulkinsa ne garin Dutse ya tashi daga ƙauye zuwa karkara, ya zama birni, sannan garin ya taɓa zama zakaran gwaji da yafi kowanne babban birnin jiha tsafta a Nijeriya a shekarar 2012, kuma ya zama ɗaya daga cikin garuruwan da suka fi kowanne gari ci gaba a nahiyar Afrika.
Yayi fice a wajen tattara zakkah da rabawa a cikin sarakunan Najeriya, an bashi lambobin yabo na ciki da wajen Jigawa a fannin sulhu da sasanta al’ummarsa, ya gina masallatai da islamiyyoyi domin ƴaɗa addinin Allah.
CANJIN KUƊI: Dalilin da ya sa Emefiele ya ce tilas bankuna su ci gaba da karɓar tsoffin kuɗaɗe har bayan wa’adin 10 Ga Fabrairu
Gwamnan Babban Bankin Najeriya (CBN), Godwin Emefiele ya bayyana cewa wajibi bankuna ne su gaba da karɓar tsoffin kuɗaɗe daga hannun jama’a, har bayan cikar wa’adin 10 Ga Fabrairu, 2023 ranar da ake rufe amfani tsoffin takardun kuɗaɗen N1,000, N500 da kuma naira N200.
Emefiele ya bayyana haka ne a lokacin da ya bayyana gaban Kwamitin Majalisar Tarayya, inda ya yi magana dangane da tsare-tsaren da ke tattare da canjin kuɗaɗe.
Ya ce ya amince da Dokar Najeriya Sashe na 20(3) wanda ya wajibta wa Bankuna cewa su riƙa karɓar tsoffin kuɗaɗe har bayan wa’adin karɓar tsoffin kuɗaɗe.
Duk da cewa Emefiele ya yi bayani a ranar Lahadi ya bada sanarwar cewa a ci gaba da karɓar tsoffin kuɗaɗe har zuwa 17 Ga Fabrairu, amma su ‘yan majalisar tarayya ta ce kwanaki goman da aka ƙara sun yi kaɗan, kamata ya yi a ƙara watanni ba kwanaki ba.
“Ina bai wa ‘yan Najeriya cewa ba za su yi asarar kuɗaɗen su ba.
Duk wanda bai rigaya ya kai kuɗin da banki ba, zai iya kaiwa ko da bayan 10 Ga Fabrairu.
Za a ajiye masa, ko kuma ya yi hada-hada da su ta asusun sa na banki.”
PREMIUM Times ya buga labarin yadda Gwamnan CBN ya koma aiki ana tsakiyar jidalin sauyin kuɗi da jalli-jogar Gudaji Kazaure
Ranar Litinin ta mako biyu ne da rana an shiga dabur-dabur, yayin da Gwamnan Babban Bankin Najeriya, CBN, Godwin Emefiele ya koma aiki a Hedikwatar CBN ɗin.
Ya koma aikin ne bayan ya shafe makonni baya Najeriya a cikin yanayi na rashin tabbas ɗin takamaimen abin da ya ke yi a Amurka.
Ya bar Najeriya a lokacin da ake cewa jami’an SSS na neman sa, sannan kuma ya koma ranar Litinin jim kaɗan sai wasu rahotanni su ka ce jami’an SSS sun mamaye Hedikwatar CBN, tare da hana kowa shiga cikin harabar a matsayin ma’aikatan bankin.
Sai dai kuma Kakakin SSS Peter Afunanya ya bayyana cewa rahoton karya ce, jami’an su ba su mamaye CBN ba, a ranar 16 Ga Janairu, 2023.
Cikin makon jiya ne PREMIUM TIMES ta buga labarin cewa Emefiele ya laɓaɓo, ya dawo Najeriya a asirce.
Majiya kuma ta ji cewa Emefiele ya shirya barin Najeriya kwanan nan, yayin da jami’an SSS ke neman kama shi.
An ce “zai tsare ya bar Najeriya ta yadda idan ya fita  halartar Taron Tattalin Arziki na Duniya (WEF), to daga can ba zai dawo ba.”
Emefiele ya dawo yayin da ake shirin taron Kwamitin Tattauna Tattalin Arziki (MPC), wanda za a gabatar ranar 24 Ga Janairu.
Wannan taron tsare-tsaren dai shi ne zai magana a kan makomar jidalin da sauyin kuɗi da sauran matsalolin da su ka shafi tattalin arziki da kuma darajar Naira.
Abin da zai fi ɗaukar hankalin jama’a shi ne yadda za a ƙarke da Emefiele, dangane da zarge-zargen salwanta ko karkatar da tiriliyan 89 da Honorabul Gudaji Kazaure ya yi masa.
Saboda bakin halin matata na kamu da hawan jini
Wani magidanci kuma dan kasuwa Justine Onu ya roki kotu a  Jikwoyi dake garin Abuja da ta warware kullin aurensa da matarsa Joyce saboda mugun hali irin nata sai da na kamu da hawan jini.
Onu ya ce matar sa ta canja kwatakwata daga yadda ya aure ta, bakin hali da take nuna mun ya yi tsanani, ashe muguwar mata ce.
“ Karuwacin matata ya yi tsanani matuka abin ya kai ga hatta ɗan uwanta tana kwana da shi.
Ni na da kai na kamata turmi da taɓarya tana zina da ɗan uwanta a gida na.Yaya za a ce zuciyata ba zata ta buga ba, hawan jini ya kama ni.
Onu ya ce matarsa bata da dabaran yadda za ta iya tafiyar da harkokin cikin gidanta yadda ya kamata a matsayinta na matar aure.
” Matata sam bata iya kula da gida ba.
Komai nata a yamutse suke babu kan gado.
Sannan kuma ga ɓarnata abinci babu tattali.
Duk abinda ka bata za ta kashe su.
“Sannan gashi ko iya kula da ‘ya’yan ta ma ba ta iya ba.
Dukundukun zaka rika ganin su.
Sai dai kuma Joyce to musanta duka korafin  da mijin ya faɗi a kanta
Alkalin kotun Labaran Gusau ya ce za a ci gaba da shari’ar ranar 9 Faburairu.
GUGUWAR APC A KATSINA: ‘Yan Majalisar Tarayya uku sun yi watsi da Buhari, sun koma bayan Atiku a PDP
‘Yan Majalisar Wakilai ta Ƙasa su uku daga Jihar Katsina sun fice daga APC, sun koma PDP ƙarƙashin rundunar yaƙin kamfen din Atiku Abubakar.
Su ukun da su ka haɗa da mai wakiltar Katsina, wato Salisu Iro, sai Hamza Dayyabu mai wakiltar Ƙananan Hukumomin Rimi,  Charanci da Batagarawa, sai na uku Ahmed Ɗayyabu mai wakiltar Ƙananan Hukumomin Ɗanmusa, Batsari da Safana.
Majiya ta tabbatar wa PREMIUM TIMES  cewa tsohon Sakataren Gwamnatin Katsina, Mustapha Inuwa ne ya yi masu iso wurin Atiku, ranar Lahadi da dare a Sokoto.
Majiyar ta ce su ukun su na cikin rundunar Atiku da ta dira kamfen a Zamfara a yau Litinin.
APC a Katsina na shan fama da rikici, wanda ya yi ƙamarin da Sanata Babba Kaita mai wakiltar Shiyyar Buhari, shi ma a cikin 2023 ya fice daga APC, ya koma PDP.
Shi ma Mustapha Inuwa, sun raba gari tsakanin sa da Gwamna Aminu Masari, domin tuni ya koma PDP.
‘Yan Majalisa uku da su ka fice daga APC su ka koma PDP, duk ba su samu damar tikitin tsayawa takara a 2023 ba.
Kotu ta yanke wasu ‘yan bindiga dake yin farfesu da kayan cikin mutane hukuncin mutuwa ta hanyar rataya
Kotun koli dake Fatakwal jihar Rivers ta yanke wa wani mai garkuwa da mutane hukuncin kisa ta hanyar rataya.
Kotun ta yanke wa Bestman Lekia da sauran mambobin kungiyar sa masu yin garkuwa da mutane wannan hukunci bayan ta kama su da laifin kisan mutum hudu sannan da amfani da hanjin mutanen da suka kashe suka yi farfesu da su.
Lekia da kungiyar sa sun rika aikata wannan ta’asa ne a kauyen Okwali dake karamar hukumar Khana.
Alkalin kotun Adolphus Enebeli ya ce ya yanke wa Lekia wanda aka fi saninsa da ‘Bigie’ wannan hukunci ne bisa laifukan da suka hada da fashi da makami, kisa, yin garkuwa da mutane da shiga kungiyar asiri.
Jaridar ‘Punch’ ya rawaito cewa Adolphus ya ce wadanda suka shigar da kara sun tabbatar wa kotu cewa Lekia ya aikata laifukan da ake zarginsa da su.
Ya ce a dalilin haka kotu ta yanke masa hukuncin kisa ta hanyar rataya wa Lekia.
Adolphus ya ce saboda irin halin da Lekia ya nuna yayin da kotun ta zauna ya tabbatar wa kotun cewa Lekia mugun mutum ne da ya kamata a rataye sa sau hudu ma, ya mutu sai hudu.
Sauran wadanda ake nema ruwa a jallo sun hada da Gbodu Nobaale, Etim Ekpe, Nenalebarri Mmeabe da Loveday Mmeabe.
HATTARA JAMA’A: Ana yaɗa labarun Ƙarya akan Tinubu
Kwamitin Kamfen din ɗan takarar shugaban Kasa na Jam’iyyar APC, Bola Tinubu ya bankaɗo wasu rahotanni da labaran karya da ake yaɗawa a musamman shafukan sada zumunta na Facebook na karya akan Bola Tinubu waɗanda da ba gaskiya bane.
A martani da kwamitin ya fitar wanda Mataimaki na musamman kan harkokin yaɗa labarai ga Bola Tinubu, AbdulAziz AbdulAziz ya saka wa hannu, an yi kira ga mutane su yi watsi da irin waɗannan labarai cewa ba gaskiya bane.
” Mun lura da wasu shafukan labarai na bogi musamman a Facebook suna yaɗa wani labarin ƙarya da yarfe irin na siyasa wanda suke rawaito cewa wai an kama wasu motoci da kuɗaɗe mallaki ɗan takarar shugaban ƙasa a jam’iyyar APC.”
Karanta nan
ANA YAƊA LABARUN ƘARYA AKAN ASIWAJU AHMED BOLA TINUBU
Mun lura da wasu shafukan labarai na bogi musamman a Facebook suna yaɗa wani labarin ƙarya da yarfe irin na siyasa wanda suke rawaito cewa wai an kama wasu motoci da kuɗaɗe mallaki ɗan takarar shugaban ƙasa a jam’iyyar APC.
Wannan magana ƙarya ce tsagwaronta wanda maƙiya suka shirya domin fata sunan Alhaji Ahmed Bola Tinubu.
Abin lura a nan shi ne babu wata madogara da su waɗannan masu yaɗa labaran ƙarya suka dogara da ita wajen rawaito wannan magana ta bogi.
Muna Jan hankali mutane da su lura da cewa a kwanakin da suka rage mana kafin shiga zaɓe ƴan siyasa marasa tsoron Allah da dama za su yi ta Ƙoƙarin yaɗa labaran ƙarya da sharri domin ɓata sunan abokan hamayyar su da suke ganin cewa ba za su iya kayarda da su a akwatin zaɓe ba sai sun haɗa da ƙarya da sharri domin ɓata musu suna.
Ɗan takarar jam’iyyar APC, Jabagan Borgu ya sha faɗar cewa shi bai yarda da yin sharri ko yarfen siyasa ba domin ba sahihiyar hanya ce ta cin zaɓe ba.
Abinda muka dogara da shi shi ne a bar mutane su yi zaɓin ɗan takarar da suka ga ya dace kuma yana da ƙwarewar aiki da zai iya kawowa ƙasa cigaba, ba tare da an bi haramtaciyyar hanya ba wajen ru&ar da tunanin masu zaɓe.
Muna kira ga jama’a da su yi watsi da wannan labarin bogi marar hujja wanda wasu maƙiya kuma marasa son zaman lafiya suka ƙirƙira.
Sa Hannu
Abdulaziz Abdulaziz
Mataimaki na musamman kan harkokin yaɗa labarai ga Asiwaju Bola Ahmed Tinubu
29/1/2023
Gudun za a yi min auren-wuri ya sa na shiga aikin soja – Buhari
Shugaba Muhammadu Buhari ya bayyana cewa ya shiga aikin soja ne domin kauce wa matsin-lamba da takurawar da iyayen sa su ka riƙa yi masa na ya yi aure.
Da ya ke jawabi a Fadar Sarkin Daura bayan ya ƙaddamar da titina biyu, Buhari ya ce duk wata ƙaddarar da ta samu mutum, ƙasa ko duniya baki ɗaya, to daga Allah Ta’ala ta ke.
A ranar Juma’a ce Buhari ya yi wanann jawabi, ya na mai yin godiyar musamman ga Allah Ta’ala, saboda tsawoncin ran da ya yi masa, har ya tsallake ibtila’o’in gaganiyar rayuwa daban-daban, daga lokacin da ya shiga aikin soja zuwa yanzu.
Musamman Buhari ya riƙa bayar da labarin irin yadda Allah ya riƙa tsarar da shi a lokacin Yaƙin Basasa, wato Yaƙin Biafra, ko kuma yaƙin Ojukwu.
Buhari ya buɗe ayyuka a Babban Asibitin Musawa, Sakandaren Gwamnati ta Musawa, Titin Gora-Maƙauraci-Malamawa da kuma Titin Sandamu-Ɓaure-Babban Mutum, sai kuma Titin Gurjiya-Ƙarƙarku-Sandamu a yankin Daura.
“Wannan dama da na samu har na shugabanci ƙasar nan, ta zo ne daga Allah Ta’ala.
“A duk duniya an san Najeriya a matsayin ƙasa mai yawan al’umma daban-daban mabambanta, masu bin addinai da al’adu daban-daban.
“An kuma san mu saboda mu na da ɗimbin yawan al’umma a ƙasar nan.
“Al’amarin Allah ne da rahamar sa har ya ƙaddara aka samu Shugaban Najeriya ya fito daga Daura,” inji Buhari.
Buhari ya ce ya bar aikin farko da ya fara samu a Daura, ya gudu ya shiga aikin soja, saboda kara a yi masa auren-wuri.
“Na shaida wa Gwamna Masari cewa na bar Daura na shiga aikin soja.
Kuma daga nan Allah ya  ci gaba da tsara min rayuwa ta a kan layin da ya kawo ni har matsayin da na ke a yanzu.
“Mu na tsara wa kan mu wani abu da mu ke so, Allah kuma ya na tsara mana mafificin abin da ya fi dacewa da mu.
Haka ƙaddara ke kasancewa kan bawa daga Allah Ta’ala.
“Na kasance ina sahun gaba a filin yaƙin Basasa, na ga yadda dakaru da dama su ka kwanta dama.
Wasu ma a gaba na su ka riƙa faɗuwa a lokacin da aka bindige su.
Wasu kuma a gefe na.
Amma Allah ya kuɓutar da ni, sannan kuma ya yi min tsawon rai.
“A wasu wuraren mun isa mun samu ba a daɗe da tarwatsa gadoji da bam ba.
Wasu gadojin kuma an tarwatsa su da bam bayan mu tsallaka.
Mun isa wasu wurare na ga gawarwakin sojoji abokan aikin mu birjik.
“Amma ni ga ni har yau da rai na.
Wannan kuma wata ƙaddara ce ta Allah Ta’ala.”
Ya ce Masarautar Daura ta samu shahara daga ƙudirar Allah Ta’ala, ba daga wani ƙoƙari ko hoɓɓasan wani mutum ba.
Buhari ya yi alƙawarin cewa idan ya kammala mulkin sa, zai koma Daura ya yi zaman sa, bayan 29 Ga Mayu, 2023.
NDLEA ta kama hodar ibilis da wasu haramtattun kwayoyi da aka shigo da su Najeriya daga Brazil da Canada
Hukumar NDLEA ta kama hodar ibilis da ganyen Skunk masu nauyin kilogiram 126.95 da aka shigo da su kasan daga kasashen waje.
Kakakin hukumar Femi Babafemi da ya sanar da haka ranar a Abuja ya ce an boye wannan haramtattun kwayoyi a cikin ganyen shayi da aka sarafa da sauyoyin itatuwa sannan aka Saka su a cikin gwanjon motoci da aka dauko daga kasashen Brazil da Canada.
Ya ce hukumar ta yi wannan kame a filin jiragen saman Akanu Ibiam dake jihar Enugu da tashar Tincan dake jihar Legas.
Ya ce hukumar ta kama wani Eze Ikenna mai shekara 42 a jirgin saman Ethiopian Airline wanda ya taso daga kasar Brazil ya biyo ta Addis Ababa sannan ya sauka a filin jiragin saman Enugu ranar 20 ga Janairu.
“Hukumar ta kama Ikenna da kilogram 16.2 na hodar ibilis da ya boye a cikin kwalayen ganyen shayi biyu.
Babafemi ya ce a ranar 18 ga Janairu a tashar Tincan dake jihar Legas hukumar ta kama kwantena mai lamba TCLU 7799237 dauke da kilogram 110.75 na ganyen wiwi a ciki.
“Bincike ya nuna cewa an an shigo da wiwin daga Montreal kasar Canada.
“An gano wiwi a cikin wasu motoci biyu kirar Toyota Sienna da Honda Pilot SUV daga cikin guda hudu din da aka shigo da su daga Canada.
Shugaban hukumar Buba Marwa ya yaba kokarin da jami’an  hukumar ke yi wajen kama wadannan muggan kwayoyi.
Marwa ya hori jami’an  hukumar su ci gaba da kokari domin ganin an kawar da sha da safarar muggan kwayoyi a kasar.
Yanzu Tanko Yakasai ba tsohon ɗan siyasa ba ne, tsohon da keman agaji ne kawai – Fadar Shugaban Ƙasa
Fadar Shugaban Ƙasa ta fito ta caccaki dattijo Tanko Yakasai saboda shakkun da ya ce ya ke da shi dangane da goyon bayan da Shugaban Ƙasa Muhammadu Buhari ke da shi da ɗan takarar shugaban ƙasa na APC, Bola Tinubu.
CIkin wata sanarwa da Kakakin Fadar Shugaban Ƙasa, Garba Shehu ya fitar a ranar Laraba, ya ce ai ba wanda ya san akwai ma wani wai shi Tanko Yakasai a cikin APC.
Shehu ya ce Yakasai ba shi da wani tasiri a cikin  APC, kuma goyon bayan da ya ke nuna wa Bola Tinubu ba shi da wani karsashin da zai ƙara wa Jagaban komai.
“Ba wanda ya san Alhaji Tanko Yakasai a cikin APC.
Amma kowa na da ‘yancin bayyana ra’ayin sa.
Abin da ya bayyana a cikin tattaunawar da aka yi da shi a baya-bayan nan, ra’ayin sa ne ba na APC ko tawagar Shugaban Ƙasa ba.
Ana maraba da goyon bayan da ya ke bai wa Bola Tinubu, amma fa da wahala a iya ganewa ko ganin irin tasirin da goyon bayan na sa ke ƙara wa Tinubu ɗin.”
Shehu ya ce iƙirarin da Yakasai ya yi kan tababar sa ga goyon bayan da Buhari ke bai wa takardar Tinubu, kwata-kwata babu gaskiya a cikin bayanan sa.
Ya ce Tanko Yakasai ya shafto magana kawai maras tushe, makama ko hujja.
Don haka ya ƙara da cewa kada wanda ya ɗauki maganganun dattijon a matsayin gaskiya.
“Iƙirarin Yakasai kan rashin goyon bayan Tinubu da ya yi zargin Buhari ba ya yi, ba gaskiya ba ce.
A ranar Litinin ɗin nan fa Shugaba Buhari ya je Bauchi ya yi wa Tinubu kamfen.
Kuma duk da irin ayyukan da ke gaban sa na mulkin ƙasa, cikin makonni masu zuwa zai ƙara zuwa wasu jihohin ya taya shi kamfen.” Inji Shehu.
“Amma fa a kula da cewa wannan dattijon neman agaji ko tallafi kawai ya ke yi, ba wani abu ba,” inji Shehu.
Idan ba a manta ba, a ranar Litinin ce aka yi hira da Yakasai a gidan talabijin na Control TV, inda ya ce a jikin sa ya na jin Shugaba Buhari ba ya goyon bayan takarar Tinubu.
Ya ce ya na ganin irin ɗabi’u da kamannun Tinubu ba su faranta wa Buhari rai.
Mun kammala duk shirye-shirye kan babban zaɓen 2023, inji INEC da ‘yan sanda
Hukumar Zaɓe ta Ƙasa (INEC) da rundunonin ‘yan sanda na jihohin Edo, Delta da Bayelsa sun bayyana cewa sun kammala dukkan wani shiri domin gudanar da manyan zaɓuɓɓukan shekarar 2023 ba tare da wani cikas ba.
Zaunannun Kwamishinonin Zaɓe na INEC (REC) da ke waɗannan jihohin su ne su ka bayyana haka a hirarrakin da su ka yi a lokuta daban-daban da  manema labarai.
A cewar su, ƙarin hare-haren ta’addanci da ake kai ofisoshi da kayan aikin su a faɗin ƙasar nan bai sa sun karaya ba kan ƙudirin su.
Mista Monday Udoh-Tom, wanda shi ne Kwamishinan Zaɓen INEC a Delta, a yayin da ya ke bayyana cewa hukumar ta gama shirya wa zaɓen, ya yi bayanin cewa sun gama dukkan tsare-tsaren da su ka kamata don tabbatar da cewa an yi zaɓe cikin lumana.
Ya ce: ”A cikin watanni takwas da su ka gabata zuwa yau INEC ta yi gagarumin aikin wayar da kan jama’a, domin tabbatar da cewa an gudanar da zaɓe sahihi, karɓaɓɓe kuma a cikin adalci.
” Daga cikin ayyukan da hukumar ta gudanar akwai aikin sabunta rajista da kuma karɓar katin shaidar rajistar zaɓe wanda ake kan ci gaba da karɓa a yanzu haka.
Utom ya ce INEC ta riƙa tuntuɓar ƙungiyoyi, hukumomin tsaro, kafafen yaɗa labarai da sauran masu ruwa da tsaki a harkokin gudanar da zaɓe domin zaburarwa zuwa ga gaggauta shirye-shiryen gudanar da zaɓe.
Ya ce INEC ba za ta miƙa wuya ga duk wata barazana ba, don haka sai ya yi kira ga dukkan masu ruwa da tsaki su bai wa hukumar goyon baya domin tabbatar da an yi zaɓe lami lafiya a cikin kwanciyar hankali.
Ba za mu bari a yi cuwa-cuwar cinikin ƙuri’u ba – Rundunar ‘Yan Sanda:
Dangane da irin tanade-tanaden da ta yi a fannin tsaro, Rundunar ‘Yan Sandan Jihar Edo ta ce ta daɗe da yin shiri domin ganin cewa an yi zaɓe a cikin kwanciyar hankali a Jihar Edo.
Kwamishinan ‘Yan Sanda Mohammed Ɗanƙwara, ya ce sun fito da wani shirin samar da cikakken tsaro, wanda su ka raɗa wa suna ‘Operation Order’, wanda ya ce gaba ɗayan ‘yan sandan jihar kowa na ciki.
Ɗanƙwara wanda Kakakin Yaɗa Labaran ‘yan sandan Edo, Chidi  Nwabuizor ya wakilta, ya ce a zaɓen 2023 masu sayen ƙuri’u da dillalan su ba za su ci kasuwa ba.
“Ba za mu gani, ko mu ji labarin ana cuwa-cuwar cinikin ƙuri’u a ranar zaɓe ba,” inji shi.
Su ma kwamishinonin ‘yan sandan jihohin Delta da Bayelsa sun bayyana irin na su shirye-shiryen da su ka yi, domin tabbatar da samar da tsaro, wanda hakan zai sa a gudanar da zaɓukan 2023 cikin kwanciyar hankali.
TARON KAZAURE: Ƴan sanda sun fara farautan ɗan daban da ya luma wa ɗan APC wuka a ciki ya arce zuwa Kano
Mutum da ya rasa ransa a taron jami’iyyar APC da aka yi a karamar hukumar Kazaure jihar Jigawa ranar Talata.
Kwamishinan ‘yan sandan jihar Emmanuel Ekot wands ya sanar da haka wa PREMIUM TIMES ya ce rundunar ta fara farautan dan daban da ya kashe mutumin.
“Mun samu labarin cewa wanda ya aikata wannan mummunar abu ya arce zuwa jihar Kano kuma mun  fara farautar sa.
“Rikicin na cikin gida ne tsakanin magoya bayan ɗan takara da wasu ƴan jam’iyya  ba rikicin jami’yya da jami’yya bane.
Gwamnan jihar Muhammad Badarau ne ya jagorancin taron jami’iyyar da aka yi a Kazaure ranar Talata inda a wannan wuri wasu ‘yan daba suka tada rikici har mutum daya ya rasa ransa.
PREMIUM TIMES ta samu labarin cewa wanda aka kashe a taron na goyan bayan dan takaran sanata mai wakiltan Arewa maso Yamma a majalisar Dattawa mai suna Babangida Husseini.
Sunan wanda ya rasu a taron Halliru Lafka mazaunin Kazaure.
Amma kuma bayan aukuwar lamarin mutane sun yi zanga-zanga inda suke zargin Husseini da laifin tara ‘yan daban da suka tada hankalin jama’a a garin.
CUTAR DIPHTHERIA: Kano ce a gaba, mutum 123 sun rasu, 38  na kwance a asibiti
Hukumar dakile yaduwar cututtuka ta kasa NCDC ta bayyana cewa mutum 123 sun kamu da cutar Diphtheria sannan cutar ta yi ajalin mutum 38 a jihohi hudu a kasar nan.
NCDC ta ce bisa ga alkaluman yaduwar cutar da ta fitar na ranar 22 ga Janairu jihar Kano ce gaba da ke da mutum 100 da suka kamu sannan mutum 32 sun mutu.
Na biye da ita ita ce jihar Yobe inda mutum 17 suka kamu sannan mutum 3 sun mutu.
Shugaban hukumar NCDC Ifedayo Adetifa wanda Shugaban aiyukka na musamman Priscillia Ibekwe ta wakilta a taron da ma’aikatar lafiya ta shirya ranar Litini a Abuja ya sanar da haka.
Ibekwe ta ce jihar Legas ta samu mutum biyar da suka kamu mutum uku sun mutu, jihar Osun mutum daya babu wanda ya mutu.
Hukumar NCDC ta ce ta hada hannu da jihohin da cutar ta bullo domin Samar da magungunan cutar sannan ta fara horas da jami’an  lafiya domin inganta yin gwajin cutar da kula da wadanda suka kamu da cutar.
Ministan lafiya Osagie Ehanire ya ce kungiyar kiwon lafiya ta duniya WHO ba ta yi sanarwa game da bullowar cutar ba amma NCDC na gudanar da bincike musamman kan baki da ‘yan Najeriya da suka ziyarci kasar.
Cutar Diphtheria
Cutar Diphtheria cuta ce da kwayoyin cutar bacteria mai suna ‘Corynebacterium’ ke haddasa ta.
Cutar ya fi kama yara da manya musamman wadanda ba su yi allurar rigakafin cututtuka da ake Yi wa yara ba.
Cutar kan kama makogwaro, hanci sannan wasu lokuta fatar mutum.
Cutar ya fi yaduwa idan ana yawan zama kusa da wadanda suke dauke da ita, idan mai dauke da cutar ya rika yin tari ko atishwa a tsakanin mutane.
Alamun cutar sun hada zazzabi, yoyon hanci, ciwon makogwaro, idanu su yi jajawur, tari da Kumburin wuya.
Wasu lokuta mai fama da cutar zai rika ganin wasu farin abubuwa na fitowa a kusa da makogwaro wanda ke hana mutum iya yin numfashi.
Hanyoyin gujewa kamuwa da cutar
Yin allurar rigakafi.
Saka takunkumin fuska musamman idan za a shiga cikin mutane.
Toshe baki da hanci idan za a yi tari ko atishwa.
Tsaftace muhalli, wanke hannu da ruwa da sabulu a kowani lokaci.
Zuwa asibiti da zaran an kamu da zazzabi ko idan ba a gane lafiyar jiki ba.
RABA KATIN ZAƁE: INEC ta gargaɗi ma’aikatan ta kada su kuskura su riƙa neman ‘na goro’ wurin raba katin zaɓe
Hukumar Zaɓe ta Ƙasa (INEC), ta gargaɗi dukkan ma’aikatan ta da ke aikin raba katin shaidar rajistar zaɓe cewa su guji neman na goro daga hannun masu zuwa karɓar karɓar takin shaidar rajistar zaɓe (PVC).
Shugaban Sashen Wayar da Kan Jama’a na INEC a Jihar Abiya ne, Bamidele Oyetunji ya yi wannan gargaɗi a wata tattaunawa da manema labarai a Abiya.
Ya ce babban laifi ne da ka iya kai mutum zaman gidan kurkuku idan aka kama shi ya neman na goro daga hannun masu zuwa neman karɓar katin rajistar zaɓe.
Wannan gargaɗi ya zo ne bayan da wasu mata sun fito sun yi ƙorafin cewa wasu ma’aikata sun nemi su biya su ɗan na goro.
A wani labarin kuma, INEC ta bayyana cewa ta yi haɗin guiwa da  hukumomin EFCC da ICPC domin kamawa da gurfanar da duk wanda aka kama ya na saye ko sayar da ƙuri’u.
Ko cikin watan jiya sai da INEC ta ƙara jaddada cewa “yan siyasa ne ke maguɗin zaɓe ba mu ba”.
Yayin da ya rage saura kwanaki 60 a yi zaɓen shugaban ƙasa, a ci gaba da shirye-shirye da ta ke yi, Hukumar Zaɓe ta Ƙasa (INEC), ta haddada cewa ba ta yin katsalandan wajen shiga harƙallar murɗe zaɓe.
Da ta ke jawabi yayin ganawa da manema labarai da ƙungiyoyin kare haƙƙi, Kwamishanar INEC ta Tarayya da ke Jihar Ebonyi, Onyeka Ugochi, ta bayyana cewa ‘yan siyasa ne ke shirya maguɗin zaɓe ba hukumar zaɓe ba.
Ugochi ta ce, “amma da ya ke a wannan zaɓe mai zuwa INEC ta fito da tsauraran matakan hana maguɗin zaɓe kwata-kwata, musamman ta hanyar amfani da na’urar tantance katin ɗan takara, wato BVAS da sauran matakai, babu yadda za a yi ‘yan siyasa su ci kasuwar maguɗin zaɓe.
Daga nan ta yi kira ga kafafen yaɗa labarai da ƙungiyoyin kare haƙƙi su tashi tsaye sosai wajen taya INEC tabbatar da ganin cewa ‘yan siyasa ba su samu wata kafar yin maguɗi ba, komai ƙanƙantar ta.
“Za mu yi dukkan abin da doka ta tanadar da abin da ya wajaba domin mu kauce wa masu so mu haɗa baki da su.
Saboda hakan ba zai yiwu mu bada kai borin ‘yan siyasa ya hau ba.
“Kafafen yaɗa labarai da ƙungiyoyin kare haƙƙi ku tashi tsaye a matsayin ku na masu ruwa da tsaki a harkar zaɓe, ku taya INEC tabbatar da ganin an gudanar da sahihin zaɓe a ƙasar nan.
Ku taimaka wajen tabbatar da cewa mun yi abin da doka ta wajibta mana mu yi.
Kuma ku taimaka wajen hana masu maguɗi su aikata maguɗi.”
Daga nan ta sake jan kunne da gargaɗin cewa masu ƙoƙarin sayen ƙuri’u su sani duk wanda aka kama, to zai yi zaman gidan kurkuku na shekara ɗaya.
TUNATARWAR ATIKU GA ‘YAN JIHAR NEJA: Ku tuna da ibtila’in da mulkin APC ya jefa ku ciki
Ɗan takarar shugaban ƙasa na jam’iyyar PDP, Atiku Abubakar, ya yi kira ga jama’ar Jihar Neja da sauran ‘yan Nijeriya da su tuno da shekaru sha shida na mulkin PDP kuma su kwatanta su da shekaru bakwai na mulkin gwamnatin APC da ya kawo matsanancin baƙin ciki da wahala da fatara da yunwa da bala’i da rashin tsaro ga al’umma.
Daga nan ya yi kira ga ‘ya’yan jihar da ma ‘yan Najeriya baki ɗaya da su tabbatar sun aje kyakkyawan tarihi da kyautata wa ‘yan baya ta hanyar korar gwamnatin APC ta hanyar ƙin zaɓen dukkan ‘yan takarar ta a zaɓuɓɓukan da za a yi a watan gobe.
Atiku ya yi wannan kalamin ne a wajen taron yaƙin neman zaɓen PDP da aka yi a Minna, babban birnin Jihar Neja, a ranar Asabar.
Akwai alamun cewa filin Kasuwar Bajekoli da ke unguwar Shango a garin Minna bai taɓa ganin dandazon mutane ba irin wanda ya gani a ranar Asabar wajen karɓar baƙuncin Atiku da Gwamna Arthur Ifeanyi Okowa na Jihar Delta.
Rundunar yaƙin neman zaɓen Atiku/Okowa ta isa Minna ne a ranar Asabar inda jama’a su ka yi dafifi domin tarbar su ta yadda filin ya cika ba masaka tsinke.
Tun misalin ƙarfe 8 na safe magoya bayan jam’iyyar su ka cika filin Kasuwar Bajekolin, a yayin da wasu kuma su ka nufi babban filin jirgin sama na Minna mai nisan kimanin kilomita daga cikin gari domin tarbar Atiku da Okowa, da kuma sauran manyan baƙi da su ka haɗa da tsohon Shugaban Majalisar Dattawa, Abubakar Bukola Saraki, Gwamna Aminu Waziri Tambuwal na Jihar Sokoto, Gwamnan Jihar Akwa Ibom,  Emmanuel Udom, da tsofaffin gwamnoni Boni Haruna na Adamawa, Liyel Imoke na Kuros Riba, Malam Ibrahim Shekarau na Kano, da sauran su da dama.
Filin Kasuwar Bajekolin da ke Shango ya cika maƙil da dubban magoya bayan jam’iyyar PDP.
Wasu ma daga wajen filin su ka tsaya, wanda hakan ya jawo cinkoson motoci  cika a kan manyan hanyoyin Minna.
Tsohon gwamnan Neja, Dakta Mu’azu Babangida Aliyu (Talban Minna), wanda shi ne shugaban rundunar yaƙin neman zaɓen PDP a jihar a zaɓen 2023, shi ma ya yi kira ga jama’a da su fitar da APC daga mulkin jihar domin, a cewar sa, ba ta tsinana komai ba sai jawo baƙin ciki da wahala ga jama’a.
Sauran waɗanda su ka yi jawabi a taron sun haɗa da mataimakin Atiku a takara, wato Gwamna Okowa, da Shugaban PDP na ƙasa,  Dakta Iyorchia Ayu, da Gwamna Aminu Tambuwal, da Dino Melaye, da Gimbiya Rakiya Atiku (maiɗakin Atiku Abubakar) da Sanata Zaynab Kure, da shugaban PDP na Neja, Tanko Beji, da Gwamna Emmanuel Udom na Akwa Ibom, da sauran su, waɗanda kowannen su ya shawarci masu zaɓe a jihar da su fitar da APC daga mulkin jihar da ma tarayya.
An ƙawata taron da hawan raƙuma da dawakai da raye-rayen gargajiya da waƙoƙin mawaƙa irin su Naziru Sarkin Waƙa da sauran su.
A ƙarshe, Dakta Babangida Aliyu ya shirya wa Atiku da sauran jiga-jigan jam’iyya walimar cin abincin rana a gidan sa.
Zailani ya yi wa ƴan APCn Igabi ruwan kuɗi a Kaduna
Kakakin majalisar Kaduna Yusuf Zailani ya yi wa mutanen mazaɓarsa ambaliyar dubban nairori.
Zailani ya raba wa ƴan APC 6000 naira 10,000 kowannen su kyata kowa ya je ya sha ruwa sakamakon kokari da kuma hidima da suka rika yi wa jam’iyyar APC a rumfuna da gundumomin su.
Wadanda suka amfana da wannan kyauta sun fito daga nazabu 600 da ke ƙarkashin karamar hukumar Igabi, jihar Kaduna.
Ɗan takarar Sanata na Kaduna ta tsakiya Mohammaed Sani Dattijo, ya halarci taron rabon kuɗin.
Dattijo ya yabawa Zailani bisa wannan kokari da ya yi wa mutanen mazabar yankin ƙaramar hukumar Igabi.
Waɗanda aka zaɓa gaba ɗayan su kaf sun yi layi ne ana farke ɗaurin naira dubu-dubu ana ƙirga goma sai a ɗanka maka.
Wadanda suka amfana da wannan kyata sun gode wa ɗan majalisar sannan sun yi alwashin ganin APC ta yi nasara a zaɓe mai zuwa.
Sai dai kuma wad’su daga cikin ƴan jam’iyyar adawa ta PDP a jihar sun bayyana cewa hakan ba zai hana jam’iyyar shan kashi a zaɓe mai zuwa ba a jihar.
” Kan mage ya waye, mutane za su hisu su karɓi kudin, dama dai kuɗin su ne,  ku karba amma ku zaɓe abinda ya dace.
” In ji wani ɗan PDP a Kaduna.
Mijina mugu ne ya kan tilasta ni yin azumi dole kuma Kasurgumin matsafi ne  – Aisha a Kotu
Wata matar aure Aishat Zakaria ta kai karar mijinta Taofeek a kotun gargajiya dake Mapo a Ibadan domin kotun ta raba auren ta saboda cin zarafin ta da mijinta ke yi mata.
Aishat ta ce Taofeek mugun mutum ne domin ya kan tilasta yin azumi dole lokacin da take da ciki.
Ta Kuma ce Taofeek wanda ke sana’ar siyar da kayan gini na tsafi da shiga malamai.
“Taofeek kan lakada min dukan tsiya har na kan ji rauni a jikina.
Akintayo ta raba aurenganin yadda  Aishat ta nuna alamun cewa akwai aure tsakanin ta da Taofeek.
Akintayo ta bai wa Aishat ikon kula da da ‘ya’ya biyu da suka haifa sannan shi Taofeek zai dauki nauyin biyan kudin makaranta, abinci da sauran bukatun yaran.
Hukumar kwastam ta kama haramtattun kaya na naira miliyan 112 a Fatakwal
Hukumar kwastam dake kula da shiyar Area 1 a Fatakwal ta kama haramtattun kaya da kudinsu ya kai naira miliyan 112.
Shugaban hukumar Ibrahim Muhammad ya sanar da haka  a garin Fatakwal a farkon wannan mako.
Ibrahim ya ce hukumar ta kama wadannan kaya a cikin kwantena hudu inda a ciki akwai galan 2,965 na man gyada ne da gwamnati ta hana shigowa da su kasar nan.
“Hukumar ta kama wadannan kaya bayanan samun bayanan sirri da ta samu da bincike ya nuna cewa an boye man gyadan a cikin tiles din da ake ado da shi a daki da kayan wutan lantarki.
“Hukumar za ta ci gaba da gudanar da bincike domin gano wadanda ke da hannu wajen shigo da wadannan kaya.
Bayan haka Ibrahim ya ce hukumar ta kama dilar gwanjo 481, adduna 700 da cebur 107.
Bayan haka Ibrahim ya ce hukumar ta tara sama da Naira biliyan 92.32 a shekarar 2022 inda a shekarar 2021 ta tara naira biliyan 81.32
Ya ce a shekarar da ta gabata hukumar ta samu Karin kashi 12% na kudaden shiga.
Ibrahim ya ce hukumar ta samu Kari a kudaden shiga saboda harajin da rake kwasa daga kamfanonin giya da kuma tashoshin ruwa na Kasa.
Kodinatan Kwankwaso na NNPP a jihar Bauchi ya watsar da tafiyar, ya koma PDP
Babayo Liman kodinatan dan takarar Shugaban kasa na jami’yyar NNPP Rabi’u Ƙwankwaso na jihar Bauchi ya yi watsi da tafiyar ya koma jami’yyar PDP.
Liman wanda shine sakataren jam’iyyar na shiyar Arewa maso Gabas ya sanar da haka ranar Litini a taron da ya yi da namema labarai a garin Bauchi.
“Ina so na sanar wa mutane duka musamman ‘yan jami’yyar NNPP na shiyar Arewa maso Gabas, jihar Bauchi da Najeriya duka cewa na fice daga jami’yyar NNPP na koma jami’yyar PDP.
“Na Kuma sauka daga kujerar kodinatan kamfen din Rabi’u  Ƙwankwaso da matsayina na sakataren jami’yyar na shiyar Arewa maso Gabas.
“Daga yau ina so na sanar wa mutane cewa na fice daga jami’yyar NNPP na koma jami’yyar PDP.
Liman ya ce ya fice daga jami’yyar  NNPP da magoya bayan da saboda jami’yyar bata da tsarin da zai sa ta yi nasara a zaben da ka tunkara.
Ya ce ya kuma yanke hukuncin canja sheka saboda matsalolin rashin hadin kai da ake fama da shi a jami’iyyar rashin adalci a shugabancin jam’iyyar.
A dalilin haka ya sa yake kira ga mutane da su zabi ‘yan takaran jam’iyyar PDP a zabe mai zuwa.
Da yake tofa albarkacin bakinsa Shugaban jami’yyar PDP na mazabar Sarkin-Baki a jihar Bauchi Yusuf Marafa ya yi wa sabbin shiga jami’yyar maraba sannan ya tabbatar musu cewa jam’iyyar PDP jami’yyar  ce dake da hadin kai kuma na kowa da kowa ne
Yadda sojoji suka kashe gaggan ƴan bindiga biyu a Kaduna, suka ƙwato tulin kayan sojoji
Rundunar sojin Najeriya dake aiki a karkashin ‘Operation Forest Sanity’ sun kashe ‘yan bindiga biyu a karamar hukumar Chikun dake jihar Kaduna.
Kwamishinan tsaro na jihar Samuel Aruwan ya sanar da haka a wata takarda da ya aika wa namema labaraia garin Kaduna.
Aruwan ya ce dakarun sun kashe ‘yan bindigan bayan da suka yi batakashi da su a hanyar Kaboresha zuwa dajin Rijana zuwa Kuzo zuwa Kujeni zuwa Gwanto zuwa Kachiya.
Ya ce dakarun sun kwace babura uku na maharan.
“Dakarun sun Kuma kai wa maharan hari a maboyar su dake hanyar Kutura zuwa Rijana sai dai kafin dakarun su iso wurin maharan sun gudu cikin daji.
“Dakarun sun kama babura uku da kayan sojoji da dama a maboyar maharan.
“Gwamnati za ta ci gaba da kai wa maharan hari sannan ta yi kira ga mutane da su rika taimakawa jami’an  tsaro da bayanan da suka san zai taimaka musu wajen gudanar da aikinsu.
Bayan wannan nasara da sojoji suka samu Gwamnan jihar Nasir El-Rufa’I  ya jinjina namijin kokarin da dakarun suke yi sannan ya hore su da su kara zage damtse domin ganin an gama da ‘yan bindiga a jihar.
Har yanzu dai jihar Kaduna na fama da hare-haren ƴan bindiga a wasu yankunan jihar musamman kananan hukumomin Birnin Gwari da da Chikun ɗin.
An maka ‘Uwar Adashi’ da ake zargi ta  laƙume wa ‘yan adashi naira 850,000
Kotun majistare dake Ikeja jihar Legas ta gurfanar da wata Uwar adashi mai suna  Owolabi Falilat ranar Tatata bisa laifin cinye wa mutane kudaden adashe har naira 850,000.
Kotu ta tsare Falilat bisa laifin zamba cikin aminci.
Sai dai kuma duk da hujjojinnda ake dasu na tabbacin ta laƙume kuɗin, Falilat ta musanta laifin da ake zargin ta da shi a kotu.
Dan sandan da ya shigar da kara sifeto Mathew Amos ya bayyana a kotun cewa rundunar ta kama Falilat ranar 13 ga Janairu bayan dadewa da aka yi ana nemanta ruwa a jallo.
Ya ce daga watan Yulin 2021 zuwa Afrilun 2022 Samuel Florence, Aluko Falilat da Aminat Ogunmokun sun tara Naira 850,000 a ha nun Falilat kudin adashi inda Falilat ta yi sama da fadi da su.
Amos ya ce daga watan Yuli zuwa Disamba Falilat ta yi wa masu adashen ta barazanar cewa za ta yi maganin duk masu aiko mata da sakonnin barazana ta tes ko ta murya a whatsapp da kira ta wayar salula.
Lauyan dake kare Falilat, Akintan Olukayode ya ce Falilat da ƴan adashen  na kokarin sasanta kansu a wajen kotu.
“A yanzu haka Falilat da masu adashen ta sun yake shawaran lokaci da yadda Falilat za ta biya kowa kudinsa.
Alkalin kotun Mrs I. O Raji wacce ba ta ji dadin abincda ya faru ba ta tambayi masu adashen ko sun kawo kara kotu domin tsorata Falilat ta biya su kudaden su ne
Raji ta gargaddin mutane da kada su yi wasa da kotu domin kotu ba wurin wasa bane sannan ta  umurci lauyan dake kare Falilat, Olukayode da ya nemi belin Falilat.
Alkali ta Bada belin Falilat akan Naira 150 tare da gabatar da shaidu biyu sannan ta tabbatar cewa daya daga cikin shaidun da zata gabatar dan uwan ta ne na jini.
Za a ci gaba da shari’a  ranar 21 ga Janairu.
ZAZZABIN LASSA: Mutum 26 sun kamu da cutar a jihar Edo
Kwamishinan lafiyar jihar Edo Obehi Akoria ta bayyana cewa mutum uku sun kara kamuwa da zazzabin lassa inda hakan ya kawo jimlan adadin yawan mutanen da suka kamu da cutar zuwa 26 a jihar.
Akoria ta ce duk da haka jihar ta samu raguwa a yaduwar cutar a cikin wannan shekarar.
“Zuwa yanzu jihar Edo ta sauka daga matsayi na daya a jerin jihohin da suka fi fama da cutar a kasar nan inda hakan ya nuna cewa idan har aka zage damtse za a iya kawar da cutar gaba daya a jihar.
Ta yi kira ga mutane da su ci gaba da tsaftace muhallansu musamman abinci da ruwan sha domin guje wa kamuwa da cutar.
Zazzabin lassa
Zazzabin lassa cuta ce da ake kamuwa da ita a dalilin cudanyar bera da abincin da muke ci.
Wannan cuta sannun a hankali tana ta afkawa mutane a kasar nan kusan duk shekara
Ya kan yi wahalakafin  a gano cutar a jikin mutum domin yakan dauki akalla kwanaki shida zuwa 21 kafin ta bayyana a jikin mutum.
Za a iya kamuwa da wannan cuta idan aka yawaita zama tare da wadanda suka kamu da cutar sannan idan kuma ba a gaggauta zuwa asibiti ba.
Alamun kamuwa da zazzabin lassa
Ciwon Kai: Yawaita fama da ciwon kai
Zazzabi: Za a rika Jin jiki yayi nauyi kamar an jin Zazzabi.
Ciwon jiki: Jikin mutum zai rika yawan ui masa ciwo matuka.
Gabobi su yi ta ciwo.
Amai: Saboda zafin zazzabi da ciwon kai mutum Kuma zai rika yawan yin amai.
Rashin iya cin abinci: Zazzabin lassa na hana mutum iya cin abinci.
Yawan yin bahaya: Za a yi fama da yawan shiga ban saki.
Yawaita suma: Idan hat mutum ya kamu da wannan cuta za a rika yawan sums saboda rashin lafiyar dake jikin mutum.
Jini: Za a rika zubar da jini ta wasu kafafen jiki musamman  idan cutar ta fara nisa ba tare da an nemi magani ba.
Hakan ya nuna cewa cutar ta fara yi wa mutum mummunar illa.
Abubuwan da za a kiyaye don gujewa kamuwa da zazzabin lassa
Tsaftace muhalli: A Rika tsaftace muhalli a ko da yaushe.
A kau da datti a kowani lokaci sannan a rika goggoge wurare.
Zubar da shara: Idan aka Tara shara kada a rika zubar da shi kusa da gida a rika kaiwa can waje.
Killace Abinci da ruwan Sha: Yin haka zai taimaka wajen hana bere ko kwari shiga cikin abinci ko ruwan sha.
Dafa nama: Kafin a dafa nama kamata ya yi a rika wanke shi da ruwan gishiri domin kashe duk wasu kwayoyin cuta dake jikin naman.
A tabbatar naman ya dahu sosai kafin a ci.
Tsafta: A yawaita wanke hanaye da ruwa da sabulu kafin da bayan an ci a inci sannan idan an kammala amfani da ban daki.
Ma’aikatan kiwon lafiya su tabbstsr sun nemi magani da zarar allurar da suka Yi amfani da shi a jikin wands ke dauke da cuter ya sole su.
Kona daji: Kona daji na daga cikin hanyoyin dake Koro beraye zuwa cikin gidajen mutane.
A rika kiyauewa waje.
Kona dazukan dake kewaye da mu.
Mai makon haka a rika feshin magani.
Wanke gawa a cikin daki: Shima hakan na da illa matuka.
Maimakon a rika wanke a rika wanke gawa a cikin gida a rika yin sa a waje ko Kuma a inda ya kamata.
‘Yan sanda sun bayyana sunayen matan da aka yi garkuwa da su a hanyar zuwa Coci a Katsina
Rundunar ‘yan sandan jihar Katsina ta bayyana sunayen matan da ‘yan bindiga suka yi garkuwa da su ranar Lahadi a jihar.
PREMIUM TIMES ta buga labarin cewa ‘yan bindiga sun yi garkuwa da wasu mata biyar a hanyar su ta zuwa coci a kauyen Mai Tsauni dake Gidan Haruna a karamar hukumar Kankara
Kakakin rundunar Gambo Isa ya ce ‘yan bindiga sun dira kauyen dauke da manyan bindigogi kirar AK-47 suka yi kan mai uwa dawabi.
Isa ya ce ‘yan bindigan sun ji wa faston cocin ‘New Life for All’ fasto Haruna rauni wanda a yanzu haka likitoci na duba shi a wani asibiti dake Kankara.
Ya ce ‘yan bindigan sun yi garkuwa da Rabi Isyaku mai shekaru 15, Rabi Saidu mai shekaru 36, Rabi Babba 49, Saratu Hadi mai shekaru shekara 27 da  Nusaiba Shuaibu mai shekaru 13.
Isa ya ce ‘yan sandan dake Kankara sun kawo dauki  kauyen sai sai kafin su iso maharan sun gudu.
Ya ce rundunar ta fara yin da bincike domin ceto mutanen da aka yi garkuwa da su.
SOYAYYAR FACEBOOK: Muhibbat ta roki kotu ta raba aurenta da mijinta da suka haɗu ta Facebook saboda zargi
Kotun Majistare ta Grade A dake Mapo a Ibadan jihar Oyo ta raba auren shekara 8 tsakanin Muhibbat Lawal da mijinta Abduljelil Lawal a dalilin rashin soyayya a tsakanin su.
Muhibbat ta ce ta hadu da mijinta Lawal a Facebook daga nan suka fara soyayya har suka yi aure a garin Offa kuma sun haifi ‘ya’ya biyu.
Ta ce bayan sun yi aure ne Lawal ya canja mata ya fara cin mutuncinta da cin zarafi ta.
“Lawal kan lakada min duka a duk lokacin da na tambaye sa kudi sannan a kulum yana zargina wai ina yawan neman maza a waje.
Muhibbat ta roki kotun ta raba auren saboda babu sauran soyayya a tsakanin ma’auratan.
Shi ko Lawal ya musanta duk laifin da Mug’hibbat ta ce ya aika kuma ya amince kotu ta raba auren, shima ya gaji.
Lawal ya ce shima ya gaji da auren kuma yana rokon kotu ta bashi damar kula da ‘ya’yan.
Alkalin kotun S.M.
Akintayo ta raba auren sannan ta bai wa Muibat ikon kula da ƴaƴan natsu.
Ta kuma umarci Lawal ya rika ba Muhibbat naira 15,000 duk wata don ciyar da su da kula da su.
Amma kotu ta ce maganar makaranta, su biyun ne za su rika kula da ƴaƴan suna biya musu kuɗin makaranta.
Sannan kuma kowa ya kama gabansa daga yau.
Yadda Ƴan bindiga suka yi garkuwa da manoma biyu suka bukaci a biya naira miliyan 10 kuɗin fansa
Ƴan bindiga sun yi awon gaba da wasu manoma biyu a kauyen Ileogbo dake jihar Osun.
Maharan sun yi garkuwa da Samuel Oladotun da Fashola Tobiloba a cikin makon jiya a lokacin da suke dawowa daga gonakinsu.
Wani jami’in tsaron da bayaso a fadi sunnan sa saboda rashin izinin yin magana da manema labarai ya ce a wannan rana ‘yan bindiga sun tare wani mota dake dauke da manoma bakwai a hanyar Oke Osun dake Ileogbo daga ganin haka sai suka dira suka fece da da gidu, sai dai biyu ba su yi arce wa ƴan bindigan sun kama su.
Wani daga cikin makusancin iyalan manoman da aka sace ya ce maharan sun bukaci a biya naira miliyan 10 kafin su saki manoman da suka kama.
Bayan haka kwamandan Amotekun Amitolu Shittu ya tabbatar da haka sannan ya ce jami’an su na farautan maharan a dajin Ileogbo domin ceto manoman da aka yi garkuwa da su.
Kakakin rundunar ‘yan sandan jihar Yemisi Opalola ta ce rundunar za na gudanar da bincike domin ceto wadanda aka yi garkuwa da su.
Wannan shine karon farko da ‘yan bindiga suka yi garkuwa da mutane a shekarar 2023.
Jihar Osun na daga cikin jihohin Kudu Maso Yammacin Najeriya da hare-haren ‘yan bindiga ya yi tsanani.
Hanyoyin Gbongan zuwa Ibadan, Ilesa zuwa Osogbo na daga cikin wuraren da maharan ke garkuwa da mutane akai akai.
A Ilesa da Osogbo maharan sun fi yin garkuwa da turawa baki dake hako ma’adinai a yankin.
GARGAƊIN TINUBU GA ƘABILAR IBO: Obasanjo da Atiku duk mayaudara ne, ku guje su
Ɗan takarar shugabancin Najeriya a ƙarƙashin jam’iyyar APC, Bola Tinubu, ya shawarci al’ummar jihohin Kudu maso Gabas cewa kada su bi ra’ayin Obasanjo kuma kada su zaɓi Atiku a zaɓen shugaban ƙasa, domin mayaudara ne.
A ranar Laraba ce Tinubu ya bayyana haka a wurin kamfen a Enugu.
Tinubu ya gargaɗe su cewa su tuna irin yaudarar da Obasanjo da Atiku su ka yi masu a lokacin da su ke kan mulki.
Ya ce PDP a lokacin su ta yi alƙawurra da dama ga yankin, amma ba ta cika ba.
Ya buga misali da  gadar Kogin Neja da ke Lokaja ta biyu, wadda mulkin Shugaba Muhammadu Buhari ya kammala kwanan nan.
Tinubu ya ce shi ma Atiku yaudarar yankin Kudu maso Gabas zai yi da ya ke cewa idan ya zama shugaban ƙasa ɗan ƙabilar Igbo ne zai gaje shi.
Asiwaju dai ya ragargaji Obasanjo ne saboda ya fito a fili cikin wata wasiƙar da ya fitar ya bayyana ra’ayin cewa Peter Obi na LP ne ya fi cancanta a zaɓa, ba Atiku ko Tinubu ba.
“Kada ku riƙa ɓata lokacin saurare da amincewa ga alƙawurran Obasanjo da Atiku.
Su biyun duk mayaudara ne.
Sun daɗe su na yaudarar ku tun daga 1999 har yau ba su daina ba,” cewar Tinubu.
Tinubu ya yi iƙirarin cewa Obasanjo da sauran shugabannin da su ka wuce na PDP sun kasa cika alƙawarin gina Gadar Kogin Neja, wadda ta haɗe Arewa da Kudu, amma sai yanzu mulkin APC ya kammala gadar.
Sannan kuma ya tunatar wa ‘yan ƙabilar Igbo cewa akwai ma lokacin da Obasanjo da Atiku su ka riƙa surfa wa junan su zagi, wannan na zargin wannan da satar maƙudan kuɗaɗen talakawa.
Daga nan ya ce shi ma Obi yaudarar sa aka yi daga APGA ya koma PDP, yanzu kuma da ya ga lallai an yaudare shi ɗin, sai ya tsallake PDP ya koma LP.
Kotu ta tsare magidanci da ya yi lalata da yarinya ta dubura a kurkukun kirikiri
Kotun majistare dake Ikeja jihar Legas ta yanke wa wani mai gidan buredi mai shekara 36 Samuel Emmanuel hukuncin dauri a kurkukun Kirikiri bayan an kama shi da laifin yi wa ‘yar karamar yarinyar fyade ta bubura.
Alkalin kotun Mrs B.O.
Osunsanmi ta yi watsi ta rokon sassaucin da Emmanuel ya nema sannan ta yanke hukuncin cewa Emmanuel zai yi zaman kurkukun har sai kotu ta kammala yin shawara da fannin dake gurfanar da masu aikata laifuka irin haka.
Ta ce za a ci gaba da shari’ar ranar 25 ga Janairu.
Dan sandan da ya shigar da karar Raji Akeem ya ce Emmanuel dake zama a Ileejo dake Lekki ya aikata wannan ta’asa ne ranar 25 ga Nuwambar 2022 a Ile-Ojo dake Ibeju a Lekki.
Akeem ya ce a wannan rana Emmanuel ya kira wata yarinya karama mai tallar ganda, ko da ta kawo masa gandar sai ya damke ta da karfin tsiya ya ciccibeta ya kutsa da ita cikin daki ya yi lalata da ita ta dubura.
Ya ce makwabta sun ji ihun yarinyar amma kafin su kawo mata dauki Emmanuel ya riga ya yi abin da zai yi da ita.
Ina rokon kotu ta raba aure na da Yusuf kada wata rana ya kashe ni da duka – Ramatu a Kotu
Wata mata mahaifiyar ‘ya’ya biyar Ramat Abideen ta roki kotun gargajiya dake Mapo a Ibadan da ta raba auren ta na shekara 18 da mijinta Yusuf saboda yawan lakada mata dukan tsiya da yake yi.
Ramat ta ce tun da ta tare gidan Yusuf shekaru 18 da suka gabata take cin dukan tsiya kan abin da bai taka kara ya karya ba.
“ Yusuf abokin wa na ne kuma duk da cewa wa na bai amince ba kuma Yusuf bai biya kudin sadakin aure na ba na tare a gidan sa.
“ Bayan na tare gidan sa Yusuf ya karbi naira 83,000 da nake tarawa domin na siya fili, tun daga lokacin ya rika wulakanta ni tare da ci mini mutunci.
“ Yusuf ya ci gaba da duka na duk da cewa ya karo mata sannan na amince na bi shi wurin aikinsa a Igboora.
“ Mun haifi yaya biyar tare inda daya daga cikinsu ya zo da nakasa a jikinsa amma Yusuf ya ki kula da yaron.
Ramat ta ce tana bukatar kotu ta taba auren kada wata rana Yusuf ya kashe ta da duka.
A zaman da kotun ta yi Yusuf bai zo kotun ba.
A dalilin haka alkalin kotun Mrs S.M.
Akintayo ta  raba auren.
Akintayo ta gargadi Yusuf kada ya sake cin zarafin Ramat sannan ta bai wa Ramat ikon kula da yaran da suka haifa.
Alkalin ta ce Yusuf na da ikon ganin ‘ya’yan sa a duk lokacin da yake so sannan Ramat da Yusuf za su hada hannu wajen biyan kudin kula da makaranta da bukatan ‘ya’yan su.
Yadda magidanci ya jibgi matar sa har ta mutu saboda buredi
Gwamnati jihar Anambra za ta gudanar da bincike kan yadda wani magidanci mai suna Wilson Uwadiegwu ya kashe matarsa da dukan tsiya saboda buredi.
Kwamishinan harkokin mata na jihar Ify Obinabo ta sanar da haka a garin Awka ranar Laraba bayan mahaifiyar mamaciyar Cordelia Anene ta kawo wa kwamishinan ziyara a ofishin ta.
A wani bidiyo da ya kareda shafukan sada zumunta a yanar gizo ya nuna Uwadiegwu ya kashe matarsa Ogochukwu Anene wacce aka fi sani da  ‘Ada Awka’ da dukan tsiya bayan ta cinye buredi da ya siyo domin karin kumallo.
Cordelia ta ce Uwadiegwu ya lakada wa Ogochukwu dukan tsiya saboda yara sun zo sun tambayeshi buredin da za su yi karin kummalo da shi.
“Bayan kwanaki biyu da Uwadiegwu ya yi wa matarsa duka ne aka kwantar da Ogochukwu a asibiti inda daga nan ta ce ga garin kunan.
“Sakamakon gwajin da likitoci suka yi ya nuna cewa Ogochukwu ta rasu a dalilin raunin da ta ji a cikin jikinta saboda dukan da aka yi mata.
“Tun da Uwadiegwu ya lakada wa matarsa duka ya gudu ba a sa sake ganin sa ba har yanzu.
Cordelia ta yi kira ga gwamnati da ta kwato wa ‘yarta haki.
Bayan haka Obinabo ta ce ma’aikatar kula da al’amuran mata za ta hada hannu da gwamnati domin ganin an bi mata hakki.
HAJJI 2023: Za a yi aikin Hajji kamar yadda aka saba, ba tare da matsin dokokin Korona ba – Gwamnatin Saudiyya
Mahukunta a kasar Saudiyya sun bayyana cewa daga wannan shekara ta 2023 za a dawo da yin aikin Hajjin kamar yadda aka saba yi kafin bullar annobar COVID-19.
Ministan Hajji da Umrah na Saudiyya, Dr. Tawfiq Al-Rabiah ya sanar da haka a farkon wannan mako.
Ministan ya kuma kara da cewa Masarautar za ta soke ƙayyade shekarun da ake bukata ga mahajjata, bayan shekaru uku na takunkumi don dakile cutar ta COVID-19.
Al-Rabiah ya bayyana haka ne a jiya Litinin a wurin bude taron “Expo Hajj”, taron baje kolin ayyukan hajji da umrah da ake gudanarwa a Jeddah daga ranar 9-12 ga watan Janairun 2023.
Ya ce: “Daga lokacin aikin Hajjin bana za mu ba da damar hukumomin gudanar da hidimomin aikin Hajji daga sassan duniya da su amince da duk wani kamfani da ke da izini don samar da ayyuka ga mahajjata a Masarautar.
“Tare da abokan aikinmu, mun ƙaddamar da dandalin NUSK don sauƙaƙe hanyoyi da haɓaka ayyuka da hidimomi don jin daɗin mahajjata,” in ji shi.
Idan ba a manta ba, tun bayan bullar annobar Korona, Kasar Saudiya ta sauya dokoki da sharuddan aikin Hajji.
Wadannan dokoki sun hada da dakatar da baki shiga kasar har na tsawon shekaru kusan uku sannan kuma bayan an dawo sai aka saka dokoki masu tsauri domin kare mutane daga kamuwa da cutar.
Haka kuma gwamnatin kasar sai ta rage yawan mutane da za su shigowa kasar.
TSUMAGIYAR KAN HANYA: An umarci ‘yan sandan Abuja su riƙa binciken motar ko wa kuma ko ɗan wa
Mataimakin Sufeto Janar na ‘Yan Sandan Najeriya, mai lura da Shiyya ta 7, Kayode Egbetokun, ya bada umarnin jami’an sa su riƙa tsayar da motoci a Babban Birnin Tarayya Abuja ana yi masu binciken ƙwaƙwaf.
Egbetokun ya bayar da wannan umarnin a ranar Laraba, a lokacin da ya kai ziyara a Hedikwatar ‘Yan Sandan FCT Abuja.
Sai dai kuma ya yi gargaɗin cewa ahir ɗin su da ɓugewa su na karɓar na goro dagsma hannun masu motocin gida da kuma direbobin haya.
Ya ce su riƙa janyo hankalin mazauna cikin garuruwan gefen Abuja da sauran ƙauyukan domin a samu cikakken tsaro a cikin birnin tarayya da kuma sauran garuruwan da ke gefen sa.
Ya ce kuma su riƙa yin aiki tare da juna domin su kare wa aikin su martabar sa.
Ya ce duk wani laifi da ɗan Najeriya zai aikata, to za a ga ya danne haƙƙin wani ɗan ƙasa ne.
Ya ƙara da cewa antayo sabbin kuratan ‘yan sanda a cikin jama’a alama ce ta ƙoƙarin bunƙasawa da ƙarfafa aikin ɗan sanda a ƙasar nan.
Mataimakin Sufeton mai lura da Shiyyar Abuja ta 7, ya ce, “ku sani an haramta ‘yan jari bola a Abuja.
Saboda haka a fatattake su, a hana su shiga Abuja.”
A ƙarshe ya ja kunnen su cewa a ƙarfafa bada hannu a danjojin fitilun kan titi.
GARKUWA DA FASINJOJIN JIRGIN ƘASA: Har yanzu ba a daƙile matsalar tsaro a Najeriya ba – Tinubu
Ɗan takarar shugabancin Najeriya a jam’iyyyar APC, kuma babban jagoran ta, Bola Tinubu, ya ce garkuwa da fasinjojin jirgin ƙasa 31 da aka yi a Jihar Edo, ya tabbatar da cewa har yanzu ba a daƙile matsalar tsaro a ƙasar nan ba.
Tinubu ya yi wannan bayani a ciki wata takardar manema labarai da Kakakin Yaɗa Labaran sa, Tunde Rahman ya sa wa hannu kuma ya fitar a ranar Talata.
Jagaban dai shi ne ke ƙoƙarin ganin ya gaji kujerar mulki daga Shugaba Muhammadu Buhari.
A ranar Asabar ce wasu ‘yan bindiga suka yi garkuwa da fasinjoji 31 masu jiran shiga jirgin ƙasa, daga garin Igueben a Jihar Edo zuwa Warri a Jihar Delta.
Wannan ne karo na biyu da ‘yan bindiga su ka yi garkuwa da fasinjojin jirgin ƙasa.
Na farkon shi ne na ranar 27 Ga Maris, 2022, wanda ya taso daga Abuja zuwa Kaduna.
APC wadda ke mulki tun da 2015 da 2019, ta yi alƙawarin idan ta kafa gwamnati, za ta magance rashawa, matsalar tsaro da  inganta tattalin arziki.
Sai dai kuma Tinubu ya ce, “ganin yadda ‘yan bindiga su ka kwashe fasinjojin jiragin ƙasa su 31 a Jihar Edo, ya ce  tabbas akwai sauran jan aiki matuƙa wajen kawar da matsalar tsaro a ƙasar nan.”
Ƴan sanda sun kama Gaddafi da ya kashe kishiyar mahaifiyar sa da ‘Sukodireba’ ya haɗa da ƴar ta ya kashe a Kano
Rundunar ƴan sandan jihar Kano ta kama Gaddafi Sagir da ya kashe kishiyar mahaifiyar sa Rabiatu Sahir da ‘Sukudireba’ sannan ya shake ƴarta ya murɗe ta sai da ta mutu a unguwar Rijiyar Lemu dake jihar Kano.
Kakakin rundunar Abdullahi Kiyawa ya shaida cewa mahaifin Gaddafi ne ya kawo kara ofishin ƴan sanda inda ya sanar musu cewa ya dawo gida ya iske matar sa da ƴar sa kwance cikin jini male-male.
Kiyawa ya kara da cewa ” Bayan mahaifin Gaddafi wato Sagir ya kawo kara ofishin ƴan sanda, ya sanar mana cewa yana zargin ɗan sa da aikata wannan mummunar abu.
” Ko da aka kai su asibitin Murtata sai likitoci suka tabbatar mana cewa da matar mai suna Rabi’atu da ƴarta Munawwara duk sun rasu.
Da muka kama Gaddafi, sai ya tabbatar mana cewa shine ya kashe su, bayan sabani da ya shiga tsakanin su da wannan mata.
Gaddafi ya ce ” Da na dawo gida zan danki abinci, sai matar mahaifina wato kishiyar mahaifiyata ta rufe ni da faɗa, daga nan sai muka kaure da kokuwa.
Ni kuma sai na ciro ‘Sukudireba’ na rika caka mata a kai har sai da ta dai na numfashi.
” Ita kuma ƴar ta wato Munawwara, ta hau duka na da muciya, daga nan ita ma na kamata na shaƙe ta da wani zani a wuya har sai da ta dai na numfashi.
Gaddafi ya roki sassauci daga ƴan sanda yana mai cewa ba zai sake aikata irin haka ba.
DUBU TA CIKA: Ni na sace mahaifina, na karɓi naira miliya 2.5 kuɗin fansa – Wani matashi
Rundunar ƴan sandan jihar Kwara ta sanar cewa ta kama wani saurayi da ake zargin shine ya sace mahaifin sa, ya kuma karbi kuɗin fan sa har naira miliyan 2.5.
Kakakin rundunar Ajayi Okasanmi, ya ce wannan matashi ya sace mahaifin na sa ne tare da haɗin bakin wasu mutum biyu da yanzu haka ake neman su.
” Da kan sa ya faɗi cewa shine ya sace mahaifinsa kuma ya karbi kuɗin fansa har naira miliyan 2.5. sai dai kuma rundunar na ci gab da bincike da kuma farautar sauran mutum biyu da suka haɗa baki da shi suka aikata wannan mummunar abi.
Ɗan gidogar kwangila ya yi barazanar kashe wakilin PREMIUM TIMES, saboda ya  fallasa amaja a gine-ginen da ya yi wa gwamnati
Wani ɗan kwangilar da ya yi aikin kula da gine-gine a Jihar Akwa Ibom, ya yi barazanar kashe wakilin PREMIUM TIMES, saboda ya fallasa yadda aka yi ha’inci wurin aikin gine-ginen.
Kwanan baya PREMIUM TIMES ta buga labarin yadda aka yi amaja da ha’inci wajen aikin gina rumfunan kasuwa guda 30 a Abiakpo, al’ummar da ke zaune a Ƙaramar Hukumar Obot Akara, Jihar Akwa Ibom.
An buga labarin yadda gine-ginen su ka lalace watanni takwas kacal bayan gina su, ginin da aka tabbatar cewa an yi amfani da kayan gini masara inganci da nagarta.
Sanata Christopher Ekpenyong, mai wakiltar Akwa Ibom Shiyyar Arewa maso Yamma ne ya kai aikin ginin a garin, kuma an yi ginin kusa da gidan sa.
Wasu kantinan bangon su ya tsage, wasu bangayen kuma duk sun yi rami, sun huje a rufin su.
Haka nan kuma daɓen simintin wasu kantinan duk ya gurgure.
Sannan kuma idan iska ya dan filfila ko ba da ƙarfi ba, yawancin rufin kwanon ya na fafarniya da faffaka, kamar iska zai kwaye su.
Sannan kuma wakilin mu ya ruwaito cewa ba a kafa ko gina isassun dirkoki ba.
Haka nan kuma a wasu kantinan maimakon a yi dirkoki ginin bulo-da-bulo, sai aka tokare rufin da itacen gora.
Hakan kuwa ya haifar da damuwa a zukatan mazauna yankin, saboda tsoron a ko da yaushe gini zai iya rufto masu.
Cibiyar Binciken Ayyukan Gini da Tirina ta NBRRI ce ta bai wa kamfanin Tymme Energy Integrated Resources Limited aikin ginin.
Kamfanin dai a garin Kabba a Jihar Kogi ya ke, kuma an yi masa rajista a cikin 2018, ranar 16 Ga Fabrairu.
Mazauna garin da su ka yi hira da wakilin mu, sun yi kira ga ɗan kwangilar ya sake aikin baki ɗaya.
Yayin da wakilin PREMIUM TIMES Saviour Imukudo ya tuntuɓi babban jami’in kwangilar mai suna Andrew Okure, wanda ya yi aikin gyaran rumfunan, sai ya ƙi yin magana.
Sai dai kuma bayan ya karanta labarin a ranar Laraba, ya kira wakilin mu ya riƙa yi masa bambami.
Ya ce wai waɗanda su ka yi ƙorafi kan aikin “duk ‘yan jam’iyyyar adawa ne.”
Sai dai kuma washegari wakilin mu ya nemi jin ta bakin sa a ranar Alhamis, sai ya ce masa, “zan bi ka sai na cim maka.
Ka bi a hankali, ka bi a hankali.”
A gefen sa kuma wakilin mu ya ji wata murya na cewa, “ai mun gane ka, mun san sunan ka, wani can na yi masa turin-je-ka-ka-mutu, kai kuma ka na biye ma ko.”
Babban wakilin PREMIUM TIMES na Shiyyar Kudu maso Kudu, Cletus Ukpong, ya bayyana cewa babu wanda ya isa ya yi wa PREMIUM TIMES ko wakilan ta wata barazanar da za a ji tsoron fallasa duk wata almundahana da ya yi.
SIYASAR ZAMFARA: Kotun Ɗaukaka Ƙara ta maida Dauda Lawal kan kujerar takarar gwamnan PDP
Kotun Ɗaukaka Ƙara da ke Sokoto ta jingine tare da soke hukuncin tsige Dauda Lawal daga takarar gwamnan Zamfara a ƙarƙashin PDP, wanda babbar Kotun Gusau ta yi a baya.
Babbar Kotun Gusau dai ta tsige Dauda Lawal daga takarar gwamnan Zamfara, bayan da ta yanke hukuncin cewa zaɓen da ya kai Lawal ga yin nasarar takarar fidda-gwanin PDP haramtacce ne.
Sai dai kuma a ranar Juma’a ɗin nan ce Mai Shari’a Muhammad Shuaibu da wasu alƙalai biyu na Kotun Ɗaukaka Ƙara da ke Sokoto, su ka yanke hukuncin cewa zaɓen halastacce ne.
Daga nan kuma kotun ta umarci Hukumar Zaɓe ta Ƙasa (INEC) ta amince da sunan Dauda Lawal a matsayin ɗan takarar PDP a zaɓen gwamnan jihar Zamfara, wanda za a fafata a cikin watan Maris, 2023.
Jim kaɗan bayan yanke hukuncin, Lawal a ta bakin kakakin yaɗa labaran kamfen ɗin sa, ya ce “wannan nasara ba ta shi ba ce shi kaɗai ko shi da PDP.
Ya ce nasara ce ga dimokraɗiyya da al’ummar jihar Zamfara baki ɗaya.
Idan ba a manta ba, cikin Satumba ne ɗaya daga cikin masu takarar fidda gwani, wato Honorabul Ibrahim Shehu ya maka Lawal da INEC kotu, inda ya ƙalubalanci sakamakon zaɓen fidda gwanin.
Haka kuma idan ba a manta ba, Gwamna Bello Matawalle ya ci zaɓen 2019 a ɓagas, a ƙarƙashin PDP, amma daga baya ko da ya shiga mulki, sai ya koma APC.
NDLEA ta kama Ƴan kwaya 1,232 a shekarar 2022 a Kaduna
Hukumar Hana Sha da Fataucin muggan kwayoyi ta kasa NDLEA ta bayyana cewa ta kama ƴan kwaya mutum 1,232 da haramtattun kwayoyi masu nauyin kilogram 15,104.555 a jihar Kaduna.
Kwamandan hukumar na jihar Kaduna Ibrahim Baraje ya sanar da haka a garin Kaduna rana Alhamis inda ya ce hukumar ta yi wannan kame daga watan Janairu zuwa Disambar 2022.
Baraje ya ce daga cikin mutum 1,232 din da aka kama akwai mata 64, maza kuma 1,163.
Ya Kuma ƙara da cewa daga cikin kilogram 15,104.555 na haramtattun kwayoyin da aka kama akwai ganyen wiwi mai nauyin kilogram 7, 432.942, madarar hodar ibilis mai nauyin kilogram  7, 432.942, hodar ibilis kilogram 1.487, Methamphetamine kilogram 0.767, Tramadol kilogram 1, 880.102 da wasu haramtattun kwayoyi masu nauyin kilogram 5, 789.008.
Baraje ya ce a tsakanin wannan lokaci kotu ta yanke wa ‘yan kwaya mutum 199 hukunci, mutum 350 na jira a yanye musu hukunci sannan hukumar ta kula da mutum 683 dake fama jirkicewar kwakwalwa a dalilin kwayoyin da suke sha.
NDLEA ta kama wurare 132 da ake siyar da kwayoyi sannan sun lalata kayan masu jarƙallar muggan kwayoyi 27.
Ya ce hukumar a shirye take domin yakan sha da fataucin muggan kwayoyi kuma hukumar ba za ta ja da baya ba har sai ta gama da ƴan kwaya a jihar Kaduna.
A karshe Baraje ya yi kira ga mutane da su hada hannu da hukumar domin yakar muggan kwayoyi a jihar kwatakwata.
“Muna kira ga iyaye da su rika sa wa ƴaƴan su ido suna tsawata musu a koda yaushe kada su fada cikin wannan matsala na shaye shayen kwayoyi.
Rikici tsakanin Hausawa da Fulanin Ondo ya yi sanadiyyar ran wani mutum daya
A sanadiyyar rikici da ya barke tsakanin Hausawa ‘yan kasuwa da wasu Fulani da ke jihar Ondo yayi sanadiyyar ran wani mutum daya.
Majiya ta shaida cewa rikicin ya barke ne tsakanin Hausawa ‘yan Kasuwa da Fulani dake harkokin kasuwancin su a wuri daya da a wannan kasuwar.
An fara gwabzawa ne tun a daren Talata ya kai har safiyar Laraba ana balla tsakanin abokan zaman biyu.
Dukkan su dai sun yi asarar dukiyoyin su a wannan kasuwa da suke sana’ar cinikayyar su.
Rundunar ‘yan sandan jihar sun ce zaman lafiya ya dawo kasuwar, sai dai dukkan su bangarorin biyu sun tafka asaera masu yawan gaske.
Obasanjo ‘ba dattijon arziki ba ne’ – Martanin Fadar Shugaban Ƙasa
Fadar Shugaban Ƙasa ta bayyana cewa irin kakkausar sukar da tsohon Shugaban Ƙasa Olusegun Obasanjo ke wa Gwamnatin Shugaba Muhammadu Buhari, ba wani abu ba ne sai nifaƙa, son rai da ganin-ƙyashi da kuma ɓacin ran da ya ke kwana da tashi da shi a cikin zuciyar sa.
Fadar ta ce halayyar da tsohon shugaban ke nunawa kan Buhari, hali ne na dattijon da ba shi da dattako a zuciyar sa.
Haka dai Fadar Shugaban Ƙasa ta yi wa Obasanjo wannan raddi a cikin wata sanarwar da Kakakin Yaɗa Labaran Shugaban Ƙasa, Garba Shehu ya sa wa hannu a ranar Litinin.
Garba Shehu ya yi wannan raddi ne dangane da wasiƙar da Obasanjo ya rubuta a ranar 31 Ga Disamba, 2022, inda a cikin wasiƙar ya nuna goyon bayan sa ga takarar Peter Obi, wanda ke takarar shugaban ƙasa a ƙarƙashin jam’iyyar LP.
Wannan goyon baya da Obasanjo ya nuna wa Obi, ya janyo mayar masa raddi daga APC da PDP, sai kuma na baya-bayan nan shi ne wannan da Fadar Shugaban Ƙasa ta yi masa.
Ba goyon bayan Peter Obi kaɗai Obasanjo ya yi a cikin wasiƙar ta sa ba, abin da ya janyo har Fadar Shugaban Ƙasa ta yi masa raddi, saboda ya ce shekaru bakwai da rabi na mulkin Buhari sun zama alaƙaƙai ga ‘yan Najeriya.
Obasanjo cewa ya yi mulkin Buhari ya kasance wa ‘yan Najeriya tamkar “wanda ya yi tsalle ne daga kaskon suya ya faɗa cikin wuta.
Saboda wannan mulki ya zama tamkar rayuwar jahannama ce a duniya.” Inji Obasanjo.
‘Wai Maras Tarbiyya Ke Cewa Wani Ba Shi Da Ɗa’a’ – Shaguɓen Fadar Shugaban Ƙasa Ga Obasanjo:
Garba Shehu a cikin martanin da ya yi wa Obasanjo, ya ce “ai dama ba yanzu farau ga Obasanjo ba, saboda duk shugaban ƙasar da ya zo bayan sa, idan ya ƙi zama ɗan-amshin-shatan Obasanjo, to zai ce mulkin sa rayuwa ce irin ta jahannama.
“Kenan shi ne ke ɗanɗana rayuwar jahannamar da ya ke ta misaltawa, saboda haushin duk shugaban ƙasar da aka yi bayan sa, matsawar a yi yarda ya zama ɗan-amshin-Shata ga Obasanjo ɗin.
Yayin da Garba Shehu ya riƙa bayyana irin nasarorin da Buhari ya yi a mulkin sa, a gefe ɗaya kuma ya riƙa bayyana irin yadda Obasanjo ya riƙa yi wa dimokraɗiyya rugu-rugu, inda ya riƙa ɗaure wa ‘yan majalisar dokokin jihohi gindi su na tsige gwamnoni a lokacin mulkin sa, ta haramtacciyar hanya.
Ya bada misalan gwamnonin da Obasanjo ya sa aka tsige tsakanin 1999 zuwa 2007, da su ka haɗa da Joshua Dariye na Filato, Peter Obi, Chris Ngige da Ayo Fayose na Ekiti.
Sannan kuma Shehu ya tunatar da jama’a irin yadda a zamanin mulkin sa, Obasanjo ya riƙe wa Jihar Legas kason kuɗaɗen ta da tarayya ke ba ta, saboda ‘yar tsamar da ke tsakanin sa da gwamnan lokacin, Bola Tinubu.
Bayan nan, Garba ya tunatar da Obasanjo irin yadda gwamnatin sa ta riƙa ɗaure wa cin hanci da rashawa tare da karya tattali gindi a ƙasar nan.
An tuna masa yadda ya riƙa yin gwanjon kadarorin gwamnatin tarayya a arha ɓagas.
Kamfanonin da Obasanjo ya sayar a lokacin sun haɗa da kamfanin alminiyan na ALSCON, wanda aka gina kan dala biliyan 3.2, amma Obasanjo ya sayar da shi dala miliyan 130 kacal.
Sauran su ne kamfanin Sarrafa Ƙarara na Delta Steel, wanda aka kafa cikin 2005, wanda ya ci dala biliyan 1.5, amma aka sayar da shi dala miliyan 30’ga kamfanin Global Infrastructure da kuma wasu dama.
NDLEA ta kama mata 127 cikin ƴan kwaya 1,078 da hukumar ta kama  a jihar Kano a 2022
Hukumar hana Sha da safarar muggan kwayoyi ta kasa NDLEA reshen jihar Kano ta bayyana cewa ta kama ton 9 na muggan kwayoyi da kudinsu ya kai naira biliyan 1.5 sannan ta kama masu sha da safarar muggan kwayoyi mutum 1,078 a cikin watanni 12 a jihar.
Shugaban hukumar Abubakar Idris-Ahmad ya sanar da haka ranar a cikin makon jiya a garin Kano.
Ya ce hukumar ta Kai samame wurare 82 da suka yi kaurin suna wajen sha da safarar muggan kwayoyi a ciki da wajen jihar.
“A dalilin haka muka kama mutum 1,078 dake da alaka da Sha ko safaran haramtattun kwayoyi inda a ciki akwai mata 127 da maza 951.
“Mun Kuma kama kilogram 8,386.733 na haramtattun kwayoyi da a ciki akwai kilogram 6,607.492 na ganyen wiwi, kilogram 1,778.388 na wasu haramtattun kwayoyi, gram 451 na hodar ibilis, gram 125 na hodar ibilis  da gram 277 na methamphetamine.
Idris-Ahmad ya ce kotu ta yanke wa mutum 113 daga cikin yawan da ta kama hukunci, ta kona gonakin wiwi biyar sannan ta na kula da mutum sama da 1,844 dake fama da matsalolin tabuwar hankali a dalilin ta’ammali da kwayoyi.
“Hukumar ta wayar da kan dalibai kan sanin illar safara da ta’ammali da muggan kwayoyi a makarantun boko 150, ta yi wa sarakunan gargajiya 141 gwajin kwayoyi da yi wa mutum 164 gwajin kafin a lokacin neman bizar fita kasar waje.
Idris-Ahmad ya kara da cewa Shugaban hukumar Buba Marwa ya amince a gina sabbin ofisoshi biyu a jihar domin ci gaba da ayyukan hukumar.
“Muna mika godiya ga sauran hukumomin tsaro, kungiyoyin dake zaman kansu, shugabanin gargajiya da gidajen jaridu wajen wayar da kan mutane illar sha ko safarar muggan kwayoyi.
Idris-Ahmad ya yi kira ga gwamnati da masu ruwa da tsaki a jihar da su ci gaba da hada hannu da hukumar domin samun nasarar akan aikin da ake yi.
BARAZANAR ‘EMI LOKAN’ 2023: Ganganci da kasassaɓa ce idan  aka zaɓi wanda ya yi wa ‘yan Najeriya ‘a ba ni a huta’ – Obasanjo kan Tinubu
Tsohon Shugaban Ƙasa Olusegun Obasanjo, ya bayyana cewa babban kuskure ne ɗan takarar shugaban ƙasa na APC, Bola Tinubu ya tafka, lokacin da ya yi wa Shugaba Muhammadu Buhari barazanar cewa yanzu lokacin sa ne, don haka a ba shi mulki a huta.
Tinubu dai ya yi wannan barazana ne lokacin da ya ke kamfen ɗin takarar shugabancin ƙasa kafin zaɓen fidda gwani, a Gidan Gwamnatin Jihar Ogun.
Wannan barazana wadda ya yi a cikin harshen Yarabanci, wato ’emi lokan’, wadda ta ke nufi lokaci na ne, Tinubu ya yi caccakar ce ga Shugaba Muhammadu Buhari, wanda a cikin kakkausan kalaman na sa, har ya riƙa yi wa Buhari gorin yadda ya taimake shi ya zama shugaban ƙasa, kuma kafin shi ya ce ya goyi bayan Atiku Abubakar da Nuhu Ribadu a baya.
Sai dai kuma a cikin wasiƙar da Obasanjo ya fitar a ranar Lahadi, ya ce “furucin lokaci ne ne yanzu ba ni a huta da Tinubu ya yi, babban kuskure ne ga shugabancin Najeriya a yanzu.”
“Don haka ba za a iya bunƙasa ƙasa ta zama ƙasaitacciya a ƙarƙashin wanda ya yi irin wannan barazana ba, balle har a samu nagartar zamantakewa tsakanin ‘yan Najeriya su ya su.”
Daga nan Obasanjo ya ƙara da cewa babu wani ɗan Najeriya da zai iya fitowa ya bugi ƙirji cewa shi ne ke da maganin da warkar wa Najeriya ciwon da ke damun ta.
“Don haka kamata ya yi Tinubu ya yi amfani da kalmar ‘mu’ ba ‘ni’ ba.” Inji Obasanjo.
Buhari Ya Maida Najeriya Baya, Fiye Da Taɓarɓarewar Ta Kafin 1999 – Obasanjo:
Da ya ke magana kan mulkin Buhari wanda zai ƙare nan da watanni biyar bayan cikar wa’adin zango biyu na shekaru takwas, Obasanjo ya ce wannan gwamnatin ta maida Najeriya baya, ta yi taɓarɓarewar da ta fi kafin 1999 muni.
“Ina matuƙar damuwa ganin yadda masu takarar shugabancin ƙasa a yanzu sun kasa fahimtar irin yadda mulkin Buhari ya maida Najeriya baya, taɓarɓarewar ma har ta fi yadda ƙasar nan ta ke kafin 1999 muni, lokacin da na karɓi mulki a hannun sojoji.”
Kotu ta bada belin mutumin da ya lakaɗawa ɗan sanda duka kan naira 150,000
Kotun majistare dake Ile-Ife jihar Osun ta bada belin Sunday Awominure mai shekara 22 kan naira 150,000 bayan an same shi da laifin lakadawa wani dan sanda dukan tsiya da ji masa rauni.
Alkalin kotun A. O. Famuyide ya ce Sunday zai gabatar da shaida daya sannan ya tabbatar cewa shaidan da zai gabatar na da wurin zama, aikin yi tare da hotunan sa guda biyu domin gabatar wa kotu.
Famuyide ya ce za ci gaba da shari’a  ranar 19 ga Janairu 2023.
Bayan haka dan sandan da ya shigar da karar Emmanuel Abdullahi ya bayyana cewa Sunday ya lakadawa dan sandan dukan tsiya ranar 21 ga Disambar 2022 da misalin karfe 1:10 na dare a lamba 3 layin Otutu dake Ile-Ife.
Abdullahi ya ce a wannan rana Sunday ya fara lakadawa wani Odedoyin Ayobami dukan tsiya inda har ya ji masa rauni a goshi da hanayen sa biyu.
Ya ce hakan ya faru bayan Sunday ya tada rikici a wurin da mutane ke shakatawa dake Otutu a Ile-Ife.
Abdullahi ya ce dalilin haka ne Kaftin Abah Johnson ya kawo dauki inda garin haka ne Sunday ya haɗa da shi ya yi musu dukan tsiya.
“Sunday ya rika naushin ɗan sandan har sai da yayi masa ruɗuruɗu da fuska, ya yayyaga masa rigar sa na ɗan sanda, ya tsinka masa agogo sannan kuɗin sa naira 15,000 suka bace.
Ya ce rundunar ta kama Sunday bisa laifukan da suka hada da haɗin baki, yi wa dan sanda duka, tada hankalin mutane da lalata kayan gwamnati.
Sunday dai ya musanta aikata duk laifukan da kotun zarginsa da su.
Mahukunta a Abuja sun rusa gine-gine 3,197, an markade babura 1,292
Sashen kula da tsaftace muhalli na Hukumar Babban Birnin Tarayya (FCTA)  ya rusa gine-gine 3,197 da aka gina ba bisa tsari ba sannan ya markade babura 1,292 a cikin kwanaki 14 da suka wuce.
Shugaban wannan sashe Shehu Ahmad ya sanar da haka a taron da ya yi da manema labarai ranar Laraba a Abuja.
Ahmad ya ce hukumar ta yi haka ne domin kara tsaftace muhalli sannan da samar da tsaro wa mutane a Abuja.
“ Mun rusa gine-gine 123 da aka gina ba bisa ka’ida ba a Katampe Extension da Guzape sannan muka rusa bukkoki 3,074 a Durumi I, II, III, Monkey Village, Dagba, sansanin ‘yan  gudun hijira dake Durimi da wasu matsugunan da aka gina su a karkashin gadoji a Abuja.
“ Daga nan kuma mun lalata babura 1,292 da muka kama a sassan Abuja da doka ta hana ‘yan achaba aiki.
Ya ce hukumar ta yi duk wadannan aiyuka ne daga ranar 9 zuwa 22 ga Disambar 2022.
Ya ce Guzape, Katampe Extension, Durumi, Wasa, Kuchi Goro da Lugbe hanyar tashar jiragen sama na daga cikin wuraren da suka rusa gine-gine da aka kafa ba bisa doka ba.
Sannan hanyar tashar jiragen sama, Durumi, Kubwa, Asokoro Extension da Guzape na daga cikin wuraren da suka kama babura.
Kotu ta yanke wa barawon buhun dankalin Hausa zaman gidan yari a Abuja
Kotun Grade A dake Karu a Abuja ta daure wami mai suna Mohammed Waziri a kurkuku bayan ta kama shi da laifin satar buhun dankalin Hausa har na naira 20,000.
Rundunar ‘yan sandan Abuja ta kama Waziri da laifin sata da ta’ammali da ganyen wiwi.
Alkalin kotun Umar Mayana ya yanke hukuncin daure Waziri a kurkuku duk da cewa ya musanta aikata laifufukan da ake zarginsa da su.
Mayana ya ce za a ci gaba da shari’a ranar 15 ga Faburairu.
Lauyan da ya shigar da karar Olanrewaju Osho ya bayyana wa kotun cewa wani Samaila Haruna ne ya kawo kara ofishin ‘yan sanda dake Karu bayan Waziri ya tsallaka cikin gidan sa ya sace masa dankali.
Osho ya ce bisa ga karar da Samaila ya kawo caji ofis ya ce Waziri ya saci dankalin ne ranar 16 ga Disamba wanda kuma aka yi masa kudi zai kai naira 20,000.
Lauyan ya ce a hannun jami’an  tsaro Waziri ya shaida wa ‘yan sandan cewa lalle shi ne ya saci dankalin.
Ya Kuma ce jami’an ‘yan sandan sun kama Waziri da rodi wanda bincike ya nuna cewa na Wani soja ne mai suna Peter sannan da ganyen wiwi.
Yanzu dai kotu ta tsare shi sai ta kammala bincike, an kuma yanke masa hukunci.
Faston da ya halasta auren mace fiye da ɗaya a kiristanci ya roki yafiyar kiristoci, ya ce ya yi kuskure ne
Idan ba a manta ba a watan Satumba PREMIUM TIMES ta buga labarin wani faston darikan Angilika mai suna Lotanna Ogbuchukwu da ya halastaauren fiye da mace ɗaya a addinin Kirista.
Ogbuchukwu ya ce ya samu wahayin haka daga  Allah sannan duk limamen cocin addinin kirista karya suke wa mutane domin Allah bai haramta auren mace fiye da daya ba.
A dalilin haka Ogbuchukwu ya ajiye aikinsa na fasto da cocin Angilika bayan ya yi aiki da cocin na tsawon shekara uku sannan ya bude nasa cocin domin wayar da kan mutane kan wai sakon Allah game da auren mace fiye da ɗaya.
A koyin da Ogbuchukwu yake yi ya yi kira ga maza su rika auren mace fiye da daya ka maimakon namiji ya ajiye farka, ya aure ta kawai ya fi.
Sai dai bayan watanni uku da fadin haka PREMIUMTIMES ta samu labarin cewa faston ya nemi afuwar cocin Angilika cewa kuskure ne ya yi fassarar wahayin da aka yi masa.
A wata wasikar da faston ya fitar da gidan jaridar ta samu Ogbuchukwu ya roki cocin da ta dawo da shi aikinsa domin ya tuba kuma ya dawo kan tafarkin Ubangiji da na cocin.
Ya ce daga yanzu zai gudanar da aiyukkan sa bisa ga umurin Allah da na cocin.
Ogbuchukwu ya kuma nemi afuwar duk mutanen da suka ji ba daɗi game da kalaman sa a wancan lokacin cewa ba zai sake yin haka ba.
Ƴan bindiga sun dagargaza ginin Ofishin ‘yan sanda da bom, sun saki masu laifi dake tsare
‘Yan bindiga sun dagargaza ginin ofishin ‘yan sanda da bamabamai a Ihiala dake karamar hukumar Ihiala a jihar Anambra.
Mazauna kauyen Ihiala sun ce maharan sun dirka wa ginin ofishin ƴan sandan bam da misalin karfe uku na safiyar Laraba.
Da take tattaunawa da PREMIUM TIMES wata mazauniyar garin Uju Okafor ta ce karar bindiga da bama-baman da maharan suka rika harbawa sun firgita mutanen garin da suka farka cikin dare a gigice.
Uju ta ce sai da garin Allah ya waye tangararan sannan suke ji labarin cewa mahara ne suka kawo wa ginin ofishin ƴan sanda cikin dare.
Shi ko Chinonso Okoye ya kara da cewa maharan sun saki wasu masu laifukan da ke tsare a ofishin ‘yan  sandan.
“Gabanin wayewar gari ne muka fara jin ruƙugin fitar harsashi da fashewar bambamai.
Mun samu labarin cewa maharan sun saki wasu masu laifi dake tsare a ofishin.
Bayan haya kakakin rundunar ‘yan  sandan jihar Tochukwu Ikenga ya tabbatar da aukuwar haka a wani takarda da ya fitar daga ofishinsa.
Ikenga ya ce ‘yan sandan sun yi bata kashi da maharan har sai da suka fatattaka su.
“Dakarun sun kwace bindiga kirar AK-47 guda daya bayan maharan sun gudu.
“ Ba a rasa rai ko ɗaya ba  sai dai fashewar bamabaman sun lalata ginegine da dama ciki har da ofishin ƴan sanda.
Sannan kuma ya tabbatar cewa maharan sun saki wasu fursunonin dake tsare a ofishin sai dai a lokacin da yake magana ya ce ba shi da tabbacin ko guda nawa ne suka arce.
Kamar yadda suka saba, ‘Yan Kungiyar Shi’a sun halarcin zaman coci ranar Kirsimeti a Zaria
Domin taya kiristoci murnar zagayowar ranar Kirsimeti Kungiyar Shi’a a Zariya sun halarci taron coci daka ayi ranar a cocin Ekkelisiyar `Yan Uwa Ta Nigeria (EYN) .
Wannan ba shine karon farko ba da suke irin haka.
A duk ranar kirsimeti mabiya kungiyar kan halarci zaman coci tare da kiristoci a Zaria domin taya su murnar ranar.
Da ya ke tattaunawa da ‘yan jarida bayan an tashi Coci, shugaban tawagar ‘yan shi’a din  Isah Mshelgaru ya ce sun halarci zaman cocin na ranar Kirsimeti ne domin taya kiristoci murnar ranar Haihuwar Yesu.
Taron da aka yi a cocin Ekkelisiyar `Yan Uwa Ta Nigeria (EYN) dake Sabon garin Zariya ya samu halarcin mabiya akidar shi’a da dama sannan kuma bayan haka kungiyar ta baiwa cocin goron kirisimeti.
Faston cocin Tijjani Chindo ya mika godiyar sa ga bakin sa yana mai cewa yin haka zai kara dankon zumunci tsakanin musulmai da kiristocin yankin.
Daga nan sai kuma yayi kira ga sauran jihaohi da su yi koyi da irin haka domin samun hadin kai a koda yaushe.
MURNA TA KOMA CIKI: Gwamnantin Tarayya ba za ta iya cika alƙawarin aikin titin jirgin ƙasa daga Fatakwal zuwa Maiduguri ba – Mu’azu, Ministan Sufuri
Gwamnatin Tarayya ta ce ba za ta iya cika alƙawarin aiwatar da aikin sake gina titin jirgin ƙasa daga Fatakwal zuwa Kaduna ba, kamar yadda ta yi alkawarin yi kafin saukar ta.
Ministan Harkokin Sufuri, Mu’azu Sambo ne ya bayyana haka, a lokacin da ya ke ganawa da manema labarai na Fadar Shugaban Ƙasa.
Ya ce babban dalilin kasa cika alƙawarin, shi ne an rasa ƙasar da za a je a ciwo bashin da za a yi ayyukan, amma an rasa.
Cikin watan Maris, ne dai Shugaba Muhammadu Buhari ya ƙaddamar da aikin titin jirgin, wanda zai keta ta cikin jihohi 14 tsakanin Fatakwal har zuwa Maiduguri.
“Idan an kammala wannan titi zai samar da hanyar kasuwancin bunƙasa tattalin arziki, tare da maida hankali wajen ɗaukar dakon manyan kwantononi daga bakin ruwa, saboda titin sai ya dangane da ruwan Tsibirin Bonny, a Fatakwal,” Inji Buhari.
A lokacin ƙaddamar da aikin, Ameachi ya ce za a kammala shi kafin ƙarshen wa’adin mulkin Buhari a ranar 29 Ga Mayu.
Asalin titin jirgin wanda ya lalace dai Turawan Mulkin Mallaka su ka gina shi tun cikin 1960.
To sai dai kuma wanda ya gaji Amaechi, wato Minista Mu’azu Sambo, ya ce gaskiya a ma daina mafarkin kammala aikin domin babu kuɗin da ma za a ci gaba da aikin ɗungurugum.
“Idan dai ana cewa alƙawari ne wannan gwamnatin ta yi, to maganar gaskiya ba za a iya ma ci gaba da aikin ba kwata-kwata.
“Lokacin da aka ƙaddamar da aikin, an tsara cewa kashi 15 cikin 100 na kuɗaɗen ne kaɗai gwamnatin tarayya za ta iya sanarwa, sauran kashi 85 bisa 100 kuma bashi ne aka yi niyyar ciwowa daga ƙasashen waje.
Yanzu kuma mun kasa samun inda za a ba mu wannan bashi.
An dai tsara cewa sabon titin jirgin zai keta jihohi 14 da su ka haɗa da Ribas, Abiya, Enugu, Benuwai, Nasarawa, Filato, Bauchi, Barno, da wayi yanki na Mahaɗar Kafanchan da Kaduna.
Sauran jihohin su ne Ebonyi, Anambra, Imo da Yobe.
Bashin da ake bin Najeriya ya yi katutu, wanda ko ta daina ciwo wani bashin, sai ta kai shekarar 2028 ba ta gama biyan bashin da Chana kaɗai ke bin ta ba, wanda aka karɓa iyar 2018 abin da ya yi shekarun baya.
Hukumar Hisbah ta kama mutum 19 da suka halarci daurin auren wasu maza biyu, Abba da  Mujahid a Kano
Hukumar Hisbah ta jihar Kano ta kama wasu matasa su 19 da suka halarci taron daurin auren wasu maza biyu, Abba da Mujahid a jihar.
Ranar Talata kakakin hukumar Lawan Ibrahim ya bayyana cewa Hisbah ta kama wadannan matasa ne bayan sun halarci daurin auren Abba da  Mujahid wasu masoya biyu.
“Hisbah ta samu labarin wannan ɗaurin aure da aka shirya yin sa a ta bakin wani mai kishi da ya zo ya kawo karar su hukunar.
“Ma’aikatan mu dake Sharada a cikin garin Kano suka yi gaggawar dira wurin da za a ɗaura auren kuma Allah ya sa sun isa ba a ɗaura auren ba.
“A lokacin da jami’an Hisba suka dira wurin ɗaura auren basu iske ango da amarya ba wato Abba da  Mujahid sun arce kafin Hisbah ta isa wurin sai dai an cafke wata mata mai suna Salma Usman wacce ita ce ta shirya wannan ɗaurin aure.
Ibrahim ya ce hukumar za ta damka wadannan mutanen da aka kama a wurin ɗaurin airen wa to waɗanda suka halarci taron ga hukumar ‘yan sanda domin aci ga a da yin bincike a kai.
Hukumar za ta ci gaba da farautar Abba da Mujahid wato ango da amaryar har sai annkama su domin a hukunta su bisa wannan kazamin aiki da suka so su aikata.
ZAMFARA A HANNUN ‘YAN BINDIGA: Fiye da ƴan bindiga 100 ne bama-baman Sojojin Sama ya hallaka
Rahotanni sun nuna cewa hare-haren bama-bamai da Sojojin Saman Najeriya su ka kai yankin Malele Matumji a Massrautar Ɗansadau ya halaka fiye da mutum 100.
Jaridar PR Nigeria mai kusanci sosai ga hukumomin tsaron ƙasar nan, ta ruwaito cewa an tsakanin ‘yan bindiga da fararen hula, an kashe mutum 270.
Yayin da Rundunar Sojojin Najeriya ba su ƙaryata labarin ba, jaridar ta ci gaba da cewa maharan sun kashe Sojojin Najeriya 10.
PREMIUM TIMES a ranar Litinin dai ta bada rahoton kisan mutum 64.
Majiya ta shaida wa wakilin mu cewa waɗanda aka kashe a cikin fararen hula a ƙauyukan Matumji da Malele sun fi mutum 100.
“An kashe ‘yan bindiga a Malale za su mai 26.
A Matumji kuwa an kashe ‘yan bindiga 68, waɗanda su ka yi ƙoƙarin tsere wa rugugin wutar bama-baman sojoji.
Wani da ya nemi a sakaya sunan sa, ya ce “yan bindiga sun mamaye Malele ne da niyyar kashe duk wani abu mai rai a ƙauyen.
Sun yi niyyar ba za su bar kowa da rai ba.
Saboda shekaru da dama sun yi ta ƙoƙarin mamaye ƙauyen, amma ba su samu nasara ba.
“Shi ne a wannan karo su ka wo gayyar dangin su daga ƙasashen waje cikin Afirka, da nufin su ragargaza ƙauyen baki ɗaya.” Haka Nuhu Ɗansadau ya shaida wa wakilin mu.
Kakakin Sojojin Sama ya shaida wa wakilin mu cewa nan ba da daɗewa ba zai fitar da sanarwa ga manema labarai dangane da ƙarin hasken da zai yi.
Amma bai bayyana adadin sojojin da aka kashe, yawan ‘yan ta’adda ko adadin farashin hular da wannan ƙazamin yaƙi ya ritsa da su ba.
Gwamnatin Jihar dai ta fitar sanarwar ta’aziyya da jajentawa ga iyalan fararen hular da yaƙin ya ritsa da rayuwar su.
Bayanan farko kafin wannan ƙarin haske dai sun nuna cewa bama-baman Sojojin Sama ya halaka ‘yan bindiga da fararen hula 64, a yankin da gogarma Lawali Damina ya yi garkuwa da mutum 270.
Da farko labarin ya nuna cewa harin da Sojojin Saman Najeriya su ka kai wa ‘yan ta’adda a ƙauyen Mutumji ya yi sanadiyyar kashe ‘yan bindiga da dama, tare da fararen hular da ba su ji ba, ba su gani ba.
Harin bama-baman ya faru ne kwana ɗaya bayan PREMIUM TIMES ta buga labarin yadda gogarma Lawali Damina ya yi garkuwa da ilahirin mazan cikin ƙauyen Randa, ƙauyen da ke ƙarƙashin mazaɓar Mutumji.
Sojoji sun kai harin ne bayan mazauna yankin sun yi masu kiran gaggawar shaida masu cewa ‘yan bindiga sun darkaki ƙauyukan Malele, Ruwan Tofa da ‘Yan Awaki.
Majiya ta ce sojojin sama ɗin sun daƙile kai farmakin, inda mahara su ka tsere cikin garin Mutumji.
Sojojin Sama sun bi su da ruwan bama-bamai, inda lamarin ya ritsa har da fararen hula da dama.
Wani jami’i kuma mamba na Hukumar Kare Haƙƙin Jama’a, Nuhu Ɗansadau, ya shaida wa Premium Times cewa an kashe ‘yan ta’adda da fararen hula kamar 64.
Sannan kuma waɗansu mutum 12 sun ji raunuka.
Ya ce a ranar Litinin an garzaya da waɗanda su ka ji raunukan zuwa Gusau domin ci gaba da kulawa da su.
Wani basarake a Mutumji mai suna Abdulƙadir Abdullahi, ya ce, “Gaskiya lamarin ya yi muni ƙwarai, domin har yanzu ana ci gaba da nemo gawarwakin wasu da ake nema ba a gani ba.
Fashi, Garkuwa Da Kashe-kashe A Ƙaramar Hukumar Maru:
PREMIUM TIMES ta buga labarin yadda ɗan bindiga ya kwashe mazan gari guda, fiye da mutum 270 saboda faɗa kan budurwa, 20 sun mutu saboda ƙududun takaici da bugun zuciya.
Tantagaryar ɗan iskan ɗan ta’adda mai suna Lawali Damina, ya yi garkuwa da ilahirin mazajen ƙauyen Randa arankatakaf, har da yara ƙanana, saboda ɓatan bindigogin sa biyu bayan an yi rikici kan wata budurwa.
Ƙauyen Randa wanda ke cikin Mazaɓar Matumji a Ƙaramar Hukumar Maru a Jihar Zamfara, ya na ƙarƙashin Masarautar Ɗansadau.
Mazauna yankin da kuma wani basarake da ke Matumji, sun shaida wa wakilin mu cewa asalin rikicin dai wani ɗan bindiga ne ke soyayya da wata baƙuwa mai suna Zaliha, wadda ta je ƙauyen daga wani gari wajen Shinkafi.
“To ranar da abin ya faru, ɗan bindigar ya shigo Randa, sai ya samu wasu ‘yan bindiga su biyu tsaye tare da Zaliha.
Bayan sun yi sa-in-sa a tsakanin su, sai saurayin yarinyar mai suna Gora ya fusata, ya koma cikin daji.
Ashe ya yi kwanton-ɓauna a hanya, sai da waɗancan ‘yan bindigar su ka zo wucewa, sai ya bindige su biyun kuma ya tsere.
Dama kuma ba cikin rundunar waɗanda ya kashe ɗin ya ke ba.
Yadda Kisan Yaran Lawali Damina Ya Zame Wa Mazauna Randa Balbalin Bala’i:
“Yayin da gogarma Lawali Damina ya samu labarin an kashe yaran sa biyu, ya je har Randa ya tilasta wa mazauna garin cewa su yi wa gawarwakin biyu sallah, kuma su bizne su a maƙabartar garin.
“Bayan an rufe su, Damina ya dawo shi kaɗai, ya tara ilahirin mazan Randa babba da yaro, su ka taru ƙarƙashin wani mangwaro a bayan gari, ya ce masu ya yafe kisan yaran sa biyu, amma duk inda aka kai bindigogin su biyu, to a fito masa da su.
“Mutanen garin ba su san ‘yan bindiga na kewaye da su a cikin daji ba, yayin da su ka ce lallai ba su ɗauki bindigogin ba, sai Damina ya kira su, duk aka kwashe gaba ɗayan mazan garin babba da yaro ƙarami, fiye da mutum 270.” Inji dagacin Matumji, Abdulƙadir Abdullahi.
Rayuwar Mazan Randa 270 A Hannun Gogarma Lawali Damina:
Abdullahi ya shaida wa wakilin mu cewa daga cikin sama da mutum 270 da aka yi garkuwa da su, 20 sun mutu, saboda irin rayuwar ƙunci da takurar da su ka yi a wani ɗan ƙaramin wurin da aka ɓoye su.
“Wasu bala’in baƙin ciki da ƙududun damuwa ya kashe su, wasu yawan jini, wasu bugun zuciya, wasu kuma tsananin firgita ce, saboda a kan idon su sun ga an gigara wa ɗaya daga cikin takobi, aka yi masa yankan rago.” Inji Abdullahi.
Ya ƙara da cewa Damina ya ce tunda ba a fito masa da bindigogin biyu ba, to sai an biya diyyar Naira miliyan 60 sannan ya saki kamammun.
Abin Da Ke Kai ‘Yan Bindiga Cikin Ƙauyen Randa:
Ƙauyen Randa ya kasance a ƙarƙashin kulawar ɗan bindiga Lawali Damisa.
Mutanen ƙauyen su na biyan shi ‘harajin daina kai masu hari’.
Su kuma ‘yan bindigar su na shigowa ƙauyen su yi duk harkokin da su ke so da mutanen garin.
PREMIUM TIMES ta tuntuɓi Kwamishinan Harkokin Tsaro na Jihar Zamfara, Mamman Tsafe, wanda ya ce a ba shi awa ɗaya zai kira wakilin na mu.
Majiya ta ce har zuwa haɗa wannan rahoton Gwamnatin Zamfara ba ta yi wani hoɓɓasa ba.
Gina Jami’oi masu zaman kansu zai sa dalibai samun guraben Karatu – Sarkin Kano, Aminu Bayero
Mai martaba Sarkin Kano Aminu Bayero yayi kira gaga attajiran kasar nan su tallafa wa fannin ilimi ta hanyar gina Jami’oi masu zaman kansu kamar yadda wasu masu hali ke yi a jihar Kano.
A cewar maimagana da yawun masarautar Kano, Abubakar Balarabe, sarkin yayi kiran ne a wajan taron Kaddamar da littafin tarihin rayuwar Shugaban rukunin kamfanonin AZMAN Abdulmunaf Sarina wanda aka yiwa lakabi da (RESILIENCE) aka kuma gudanar da taron a dakin taro na Jami’ar Bayero dake Kano.
Sarkin Bayero yace gina irin wadannan jami’oi masu zaman kansu a jihar Kano zai taimakawa dalibai su samu guraben karatu bayan kammala makarantun sakandire.
A don hakane ma ya yabawa Sarina bisa samar da wannan jami’a, yana mai cewa hakan zai cigaba da habbaka ilimi a jihar Kano, tareda godewa wadanda suke akan gaba wajan gina irin wadannan jami’oi masu zaman kansu.
Sarki Bayero yace a shekarun baya an samar da kamfanonin jiragen sama wadanda suka hada Kabo da Freedom da IRS air, inda yace yanzu kuma akwai Azman da Rano air, kuma dukkaninsu kamfanonin jirage ne na “yan asalin jihar Kano.
Sarki Bayero daga bisani yayi Kira ga al’umma su ci gaba da jajircewa wajan yiwa Najeriya addu’oin samun zaman lafiya da hadin kan al’ummar wannan kasa, ya kuma yi addu’ar zabuka masu zuwa Allah yasa ayi su lafiya a gama lafiya tareda zaba mana shugabanni nagari.
GADANGARƘAMAR NAIRA MILIYAN 702: Kotu ta yanke wa Okupe, Daraktan Kamfen ɗin Peter Obi ɗaurin shekaru biyu a kurkuku
Babbar Kotun Tarayya ta Abuja ta yanke wa Doyin Okupe hukuncin ɗaurin shekaru biyu a gidan kurkuku, saboda kama shi da aka yi da laifin harƙallar naira miliyan 702.
Da ta ke yanke hukunci a ranar Litinin ɗin nan, Mai Shari’a Ijeoma Ojukwu ta ce kotu ta kama Okupe da laifin karɓar zunzurutun kuɗi har naira milyan 702 daga Ofishin Mashawarcin Shugaban Ƙasa Kan Harkokin Tsaro na lokacin, Goodluck Jonathan, wato Sambo Dasuƙi.
Okupe dai a lokacin shi ne Babban Mashawarcin Jonathan na Musamman a Harkokin Yaɗa Labarai.
Kotu ta ce laifin Okupe shi ne da ya karɓi kuɗin madarar su ya riƙa dola da jigila, maimakon a banki, kamar yadda Dokar Mu’amala da Adadin Kuɗaɗe a wajen banki ta tanadar, wato Sashe na 16 (1) da (2) na Dokar Haramcin Harƙallar Kuɗaɗe.
Da ta ke zartas da hukunci, Mai Shari’a Ijeoma ta sami Okupe da laifi a tuhuma ta 34 da ake yi masa.
A wannan tuhumar ce aka ɗaure shi shekaru  biyu a kurkuku, ko kuma tarar naira 500,000.
Haka nan a tuhuma ta 35 zuwa ta 39, an yanke masa wasu shekarun biyu ko tarar naira 500,000.
Kotu ta ci gaba da tsare Okupe inda aka ba shi har wa’adin ƙarfe 4:30 na yammacin Litinin cewa idan bai biya tarar zuwa lokacin ba, to za a tasa ƙeyar sa zuwa kurkuku.
Kotu ta daure mahaifin da ya lalata da ‘yar sa a kurkuku
A ranar Juma’a ce Kotun majistare dake Iyaganku a jihar Oyo ta yanke wa Opeyemi Ajala mai shekara 40 hukuncin zaman kurkuku bisa zargin yi wa ‘yar cikinsa mai shekaru 21 fyade.
Alkalin kotun Emmanuel Idowu ya yi watsi da rokon sassaucin da Ajala ya nema saboda rashin ikon yanke hukuncin akan karar.
Sannan kuma Idowu ya ce Ajala zai yi zaman kurkukun dake Abolongo a garin Oyo har sai kotun ta kammala yin shawara da fannin dake gurfanar da masu aikata laifuka irin haka na jihar.
Ya ce za a ci gaba da shari’a  ranar daya ga Fabrairu 2023.
Bayan haka lauyan da ya shigar da karar Amos Adewale ya ce rundunar ‘yan  sanda ta kama Ajala bisa ga laifin yi wa ‘yar sa fyade.
Adewale ya ce Ajala ya yi wa ‘yarsa fyade a watan Agusta a gidan sa dake  Gaa Legbedu a Ogbomoso.
Idan har aka kama Ajala da laifin fyade za a Yi masa hukuncin daurin rai da rai tare da an yi masa bulala bisa ga dokar ‘Criminal code’ ta jihar Oyo ta shekaran 2000.
RIKICIN WARWARE NAƊIN MUƘAMI: Buhari ya ƙi amincewa da diyyar naira biliyan 100 da Ararume ya nemi ya biya shi a kotu
Shugaba Muhammadu Buhari ya ce Babbar Kotun Tarayya ta Abuja ba ta da hurumin da za ta saurari ƙarar da tsohon sanata Ifeanyi Ararume ya maka shi a kotun, inda mai ƙarar ya nemi Buhari ya biya shi diyyar naira biliyan 100, saboda ya soke naɗin da ya yi masa na Shugaba Maras Cikakken Iko a kamfanin NNPCL.
A sanarwar ƙin amincewa da hurumin kotun, wadda Ofishin Antoni Janar na Tarayya ya shigar a madadin Buhari, ta ce Buhari ya cire Ararume bayan ya naɗa shi, saboda a matsayin Buhari na ma’aikacin gwamnati, Sashe na 251 na Dokar Najeriya ta 1999 ta ba shi ikon naɗawa da tsigewa.
Maimuma Shiru wadda ita ce Daraktar Riƙo ta Sashen Shigar da Ƙararraki a Ma’aikatar Shari’a ta Tarayya ce ta sa wa sanarwar hannu kuma aka gabatar wa kotun.
Hujjar da Maimuma Shiru ta bayar a madadin Buhari, ta ce an shigar da ƙarar watanni bayan wa’adin da Dokar Kare Martabar Aikin Gwamnati ta 2004, ta bayar ya daɗe da wucewa.
Shiru ta ce an tsige Ararume tun a ranar 17 Ga Janairu 2022, shi kuma bai kai ƙara ba sai bayan watanni bakwai da cire shi, wato a ranar 12 Ga Satumba 2022.
Buhari ya ce a ƙarar sa da aka shigar an ƙi bin matakan da shari’a ta tanadar, don haka kotun ba ta da hurumin sauraren ƙarar.
A ranar 8 Ga Disamba ne Buhari ya aika wa Babbar Kotun Tarayya ta Abuja wannan wasiƙar rashin amincewar ta ta saurari ƙarar.
A cikin watan Nuwamba dai PREMIUM TIMES Hausa ta buga labarin cewa Ifeanyi Ararume ya rarumi Buhari zuwa kotu, saboda ya janye naɗin shugabancin NNPCL da ya yi masa.
Sanata Ifeanyi Ararume ya maka Shugaba Muhammadu Buhari kotu, saboda shugaban  ƙasa ya janye takardar shaidar naɗa shi shugaban NNPCL marar cikakken iko da Buhari ɗin ya yi.
An dai naɗa Ararume cikin Satumba 2021, amma sai ana cire sunan sa tun kafin a rantsar da mambonin hukumar gudanarwar NNPCL ɗin a cikin January, 2022.
Jin haushin haka sai Ararume wanda Sanata ne a jihar Imo, ya garzaya Babbar Kotun Tarayya ta Imo a ranar 12 Ga Satumba, 2022 ya maka Buhari kotu, inda ya ƙalubalanci cirewar da aka yi masa watanni takwas baya.
Ya shaida wa kotu ce an cire shi ba bisa ƙa’idar da ya kamata a cire shi ba.
Ya ce an janyo masa rikicewar ayyukan ofishin sa.
Ararume ya ce cire shi an karya Doka Kamfanoni ta CAMA 2021 da kuma dokar Harkokin Fetur (PIA) ta 2021.
Ya roƙi kotu cewa sai a biya shi diyyar Naira biliyan 100, sannan kuma kotu ta bayar da umarnin cewa a maida kan muƙamin sa da aka naɗa shi da farko na Shugaban Kwamitin Hukumar NNPCL wanda aka cire shi tun kafin ya shiga ofis.
Sannan kuma ya roƙi kotu ta soke du wani aiki ko wani umarni da Hukumar NNPCL ta yi tun daga ranar da aka naɗa mata shugabannin hukumar gudanarwa zuwa yau.
Yadda jirgin kasan Abuja-Kaduna ya murkushe wata mota – Mahukunta
Jirgin kasa da ya taso daga Abuja-Kaduna ya murkushe wata mota a unguwar Chikasoro dake cikin yankin Kubwa daka Abuja.
Rundunar ‘yan sandan Abuja ta tabbatar da afkuwar wannan hatsari a wata sanarwa da ta fitar ranar Alhamis.
Mai magana da yawun rundunar Josephine Adeh ta hukumar jirgin sun ƙaddamar da bincike kan faruwar lamarin sannan ta ce za a mayar da alamun kan hanya da gyara wadanda ake da su don kaucewa faruwar makamancin irin wannan hadarin.
Idan ba a manta ba an shafe watanni 9 jirgin baya aiki tun bayan harin da ƴan ta’adda suka aki wa jirgin a Maris.
Kotu ta bada belin matashin da ake zargin ya kutsa cikin coci yin sata kan naira 100,000
Kotun majistare dake Ota a jihar Ogun ta bada belin Iduwue Moyosoreoluwa mai shekara 18 kan naira 100,000 bayan an kama shi da laifin kutsa wa cikin coci domin yayi sata.
Dan sandan da ya shigar da kara a kotu E. O. Adaraloye ya ce rundunar ta kama Moyosoreoluwa bisa ga laifin sata da lalata wuri.
Adaraloye ya ce Moyosoreoluwa ya aikata haka ne ranar 10 ga Disemba da karfe 3 na safe a cocin dake lamba  32, Adaranju dake Ijigun Agbede a Itele Awori, Ota.
Ya ce da ya shiga cocin sai Moyosoreoluwa ya naushi faston cocin Michael Omole sannan ya arce duk da bai samu damar aukan komai daga cocin ba.
Sai dai kuma Moyosoreoluwa ya musanta aikata wannan laifi a gaban alkali.
Alkalin kotun A. O. Adeyemi ta bada belin Moyosoreoluwa akan naira 100,000 tare da gabatar da shaida daya a kotun.
Za a ci gaba da shari’a ranar 19 ga Disemba.
Fadar shugaban kasa ta yi karin haske game da Dakashamar Harajin Stamp duty, ta sake karyata Gudaji Kazaure
Fadar Shugaban Ƙasa ta ƙara ƙaryata zargin waskewa da maƙudan kuɗaɗen stamp duty da Ɗan Majalisar Tarayya, Gudaji Kazaure ya yi wa wasu hukumomin gwamnatin tarayya.
Kakakin Yaɗa Labaran Shugaban Ƙasa, Garba Shehu, ya ce zargin da Kazaure ya yi “ba gaskiya ba ce, bugar da hankulan jama’a ne kawai.”
Tun a ranar Lahadi sai da Fadar Shugaban Ƙasa ta ƙaryata zargin wasoson naira tiriliyan 89 da Gudaji Kazaure ya yi.
Fadar Shugaban Ƙasa ta ƙaryata zargin an dagargaje naira tiriliyan 89 na wasu kuɗaɗen harajin da aka daɗe ana tarawa.
A ranar Juma’a ce Ɗan Majalisar Tarayya Gudaji Kazaure ya yi wannan zargi.
Sai dai kuma washegari a ranar Lahadi, Kakakin Yaɗa Labaran Fadar Shugaban Ƙasa, Garba Shehu, ya ce wannan zargi na Gudaji Kazaure shafa-labari-shuni ne kawai, ba gaskiya ba ce.
Shehu ya ce ai dokar ƙasa ma ta haramta wani ɗan majalisar tarayya ya yi sakataren kwamitin da manyan jami’an gwamnati ke ciki.
A wata tattaunawa da ya yi da BBC Hausa, Kazaure ya ce shi ne Sakataren Kwamitin Gano Kuɗaɗen Harajin ‘Stamp Duties’, wanda kwamiti ne na Shugaban Ƙasa.
Kazaure ya ce CBN, Ofishin Sakataren Gwamnatin Tarayya, sai kuma Manyan Hadiman Fadar Shugaban Ƙasa sun yi masa katanga, su ka hana shi ganin Shugaban Ƙasa, domin ya yi masa bayanin abin da binciken kwamitin sa ya gano.
Gudaji, wanda ke wakiltar ƙananan hukumomin Kazaure, Roni, Gwiwa da Yankwashi a Jihar Jigawa, ya ce kwamitin sa ya zargi hukumomi da cibiyoyin gwamnati da laifin yi wa kwamitin sa zagon ƙasa.
Ya ƙara da cewa kwamitin sa ya bankaɗo cewa zunzurutun naira tiriliyan 89 ne aka karkatar, daga kuɗaɗen harajin da bankuna ke cirar wa gwamnati daga masu hulɗa da bankuna, wato stamp duties.
Sai dai kuma Garba Shehu ya maida masa martanin cewa ai tuni aka rushe kwamitin da shi Gudaji Kazaure ya ce shi ne sakataren kwamiti.
Sai dai kuma ya ce akwai kuma wani kwamiti wanda Antoni Janar kuma Ministan Shari’a, Abubakar Malami ya ke shugabanta, wanda aka kafa cikin Juni, 2020, wanda aikin kwamitin shi ne tantance kuɗaɗen harajin ‘stamp duties’ daga asusun ajiyar kuɗaɗe.
“Duk wanda ya san yadda Dokar Najeriya ta ke, ya san ta hana Ɗan Majalisa ya yi sakataren wani kwamiti mai mambobin gwamnatin tarayya a matsayin ‘yan kwamiti.
“Ban san inda ya shafto waɗannan kuɗaɗen da ya ambata har naira tiriliyan 89 ba.
Domin ko jari da kadarorin bankunan ƙasar nan ma bai kai naira tiriliyan 50 ba..”
Garba Shehu ya ce Gudaji ai kowa ya san cewa mutumin Shugaban Ƙasa ne, babu mai iya hana shi ganin Shugaban Ƙasa.
Jin yadda Fadar Shugaban Ƙasa ta ƙaryata shi, sai Kazaure ya fitar da sanarwa ga manema labarai cewa “Shugaba Buhari ne ya kafa kwamitin su, kuma shi kaɗai ke da ikon rushe kwamitin.”
A ranar Talata Garba Shehu ya sake fitar da sanarwa cewa a cikin 2014 lokacin da Buhari ya hau mulki, ya gano cewa akwai wata dokar da ta umarci a riƙa karɓar wasu kuɗaɗen haraji daga hada-hadar kuɗaɗe a bankuna, wato ‘stamp duty’, amma kuma ba a bin dokar ana tara kuɗaɗen yadda ya dace.
“An gano cewa wasu ‘yan harƙalla ne su ka kafa wani garken hamshaƙan masu wawure kuɗaɗen, ta hanyar haɗa baki wasu manyan jami’an hukumar NIPOST, su na karkatar da kuɗaɗen cikin aljifan su.”
“Bayan wata ƙungiya ta nusar da Gwamantin Tarayya cewa Najeriya ta yi asarar naira tiriliyan 20 na Kuɗaɗen hada-hada daga wannan banki zuwa wancan, tsananin 2013 zuwa 2016.
“Wannan ƙungiya ta ce ai za a iya gano kuɗaɗen, a tatso su a maida wa gwamnatin tarayya, jami’an tuntuɓa sun nemi a biya su Naira tiriliyan 1.5, wato kashi 7.5 na kuɗaɗen.
“An amince a haka, kuma aka damƙa kula da aikin na su bisa ƙarƙashin kulawar Ofishin Sakataren Gwamnatin Tarayya.
“To ganin yadda aikin ya kakare babu wani ci gaba da aka riƙa samu, a ranar 8 Ga Maris, 2018 sai Shugaban Ma’aikatan Fadar Shugaban Ƙasa na lokacin, Abba Kyari, ya rubuta wa ofishin Sakataren Gwamnatin Tarayya (SGF) cewa a dakatar da aikin zaƙulo kuɗaɗen, tunda babu wani abin a gani a yaba da masu zaƙulo kuɗaɗen zlsu ka yi.”
Daga nan ne Garba Shehu ya ce sai masu aikin zaƙulo kuɗaɗen su ka maka Gwamantin Tarayya kotu, amma gwamnatin ta yi nasara a kan su.
“Daga nan ne kuma sai wannan gwamnatin ta garzaya Majalisar Tarayya ta nemi a yi wa doka garambawul, domin a ɗauke ikon karɓar harajin stamp duty daga hannun NIPOST.
Ya ce daga nan ne sai waɗancan waɗanda aka soke aikin zaƙulo kuɗaɗen daga hannun su, su ka kewaya wajen Gudaji Kazaure, su ka yi masa romon-kunne cewa za su iya zaƙulo kuɗaɗen.
A lokacin kuwa Kazaure na sakataren kwamiti.
Alhali kuwa tuni wasiƙar Abba Kyari ta tabbatar da rushe kwamitin karɓar kuɗaɗen ‘stamp duty.’ “Daga nan jin cewa ɗan hayar nan ya na kiran kan sa shugaban kwamiti, Gudaji Kazaure kuma Sakataren Kwamiti, sai Buhari ya janye amincewa da kwamitin na su a ƙarƙashin ofishin sa.” Cewar Garba Shehu.
Cikin watanni 12 kacal bayan na zama gwamnan Kaduna, matsalar tsaro zai zamo tarihi a jihar – Isah Ashiru
Dan takardan gwamnan jihar Kaduna a karkashin jami’yyar PDP Isa Ashiru ya bayyana cewa idan za ama gwamnan jihar Kadun, matsalar tsaro zai zamo tarihi a jihar cikin watanni 12 kacal.
Ashiru ya fadi haka ne a zaman da ya yi da kungiyar shugabanin addinin Kirista na yankin Kudancin jihar Kaduna SCKLA a garin Kafanchan ranar Litini.
“Idan har aka zabe ni gwamna rashin tsaro na daga cikin matsalolin da zan fara kakkabewa a cikin shekara daya kacal sannan kuma da sauran abubuwan da al’umman mu suke bukata cikin gaggawa.
“Idan wadanda suke rike da madafun Iko sun yi aiki da gaskiya na yi imani za a iya kawar da rashin tsaro a jihar.
Ya ce ya zama dole a samar da tsaro tare da hada kan mutane saboda jihar ba za ta samu ci gaba ba idan babu zaman lafiya.
Ashiru ya kuma yi wa mutane alƙawarin cewa zai yi adalci wajen yi wa bangarorin jihar ayyukan raya kasa.
Ya ce zai kafa kwamitin domin duba korar ma’aikata da gwamnatin El-Rufai ta yi a baya.
“ Zan kafa kwamitin da za ta gudanar da bincike kan yadda wannan gwamnatin ta kori ma’aikata  bisa ka’ida  ba.
Shugaban kungiyar SCKLA Emmanuel Kure ya ce SCKLA ta shirya wannan zama ne domin taimakawa kiristoci wajen zabar shugaba na gari a zaben 2023.
“Yin haka zai taimaka wa shugabannin addinin Kirista wajen wayar da kan mutanen su kan zaben shugaba na gari.
Kure ya ce fannin aiyukkan noma, ilimin boko, Samar da ababen more rayuwa, kiwon lafiya, inganta masarautun gargajiya, aikin yi, samar da tsaro na daga cikin matsalolin da suke bukatan ‘yan takara su yi wa mutane karin haske akai.
Majalisar Dattawa za ta rage wa shugaban ƙasa ƙarfin yin gabagaɗin tsige shugaban EFCC
Ƙudirin neman kafa dokar taƙaita wa shugaban ƙasa yin gabagaɗin tsige shugaban EFCC ya tsallake siraɗin karatu na biyu a zauren majalisa a ranar Talata.
Ƙudirin dai na so a yi wa doka kwaskwarima, ta yadda za ta hana shugaban ƙasa yin gabagaɗin tsige shugaban EFCC ba tare da amincewar Majalisar Dattawa ba.
“Ta haka ne kawai za a iya bai wa wa’adin shugabancin EFCC garanti,” inji ƙudirin neman a yi wa dokar garambawul.
Sanata kuma Balaliyar Majalisa na Marasa Rinjaye, Chukwuka Utazi ne ya gabatar da ƙudirin.
Utazi ya ce matsawar ana so a kare shekarun wa’adin kowane shugaban EFCC, to dole sai an yi wa dokar da ta kafa Hukumar kwaskwarima, ta yadda sai da amincewar Majalisar Dattawa sannan shugaban ƙasa zai iya tsige shugaban EFCC.
Majalisar Dattawa za ta rage wa shugaban ƙasa ƙarfin yin gabagaɗin tsige shugaban EFCC.
Haka nan kuma wannan ƙudiri zai tabbatar ganin an yi wa dokar EFCC kwaskwarima, ta yadda sai daga cikin ma’aikatan EFCC ɗin kaɗai za a iya naɗa wa hukumar EFCC shugaba.
APC TA SAMU TANGARƊA A BAUCHI: Jigon APC a Bauchi ya yi wa Gwamna Bala mubaya’a
Yanzu haka jam’iyyar APC a Jihar Bauchi ta gamu da cikas, yayin da tsohon Gwamnan Jihar Bauchi a APC, Mohammed Abubakar ya bayyana goyon bayan sa ga Gwamna Bala Mohammed da ke sake takarar ci  gaba da riƙe jihar a zango na biyu a ƙarƙashin PDP.
Wannan goyon baya da Abubakar ɗan adawa kuma ɗan APC ya nuna wa Gwamna Bala na PDP, ya haifar da ruɗani a cikin APC reshen Jihar Bauchi, har wasu daga cikin APC ɗin na tayar da ƙayar baya, su na kiran a kori Abubakar daga jam’iyyar kawai.
Mohammed Abubakar dai ya yi gwamna a jihar Bauchi daga 2015 zuwa 2019, amma a zaɓen 2019 bai yi tazarce ba, saboda Bala na PDP ne ya kayar da shi.
A lokacin zaɓen 2019, Mohammed Abubakar ya haƙƙaƙe cewa ‘yan cikin jam’iyyar sa, wato APC su ka kayar da shi su ka zaɓi Bala Mohammed, wato aka yi masa anti-party kenan.
PREMIUM TIMES ta tabbatar cewa tsohon Gwamna Abubakar ya nuna goyon bayan sa ga Gwamna Bala, a lokacin walimar taya shi murnar zama Babban Lauya (SAN), wadda Gwamna Bala ya shirya masa a Gidan Gwamnatin Jihar Bauchi.
Abin da ya fi harzuƙa shugabannin APC na Bauchi, shi ne ƙin halartar walimar da ɗan takarar gwamna na APC ta na jihar, Saddique Abubakar ya shirya wa Abubakar ɗin domin taya shi murna.
A janwabin sa, Abubakar ya bayyana cewa ya na irin karimcin da Gwamna Bala Mohammed ya nuna masa, kuma ya shirya masa.
Abubakar ya ce shi ma a baya ya shirya wa Bala irin wannan karramawa a Abuja, kuma ya yi mamaki da ya halarta.
“To haka ake so siyasa ta kasance, ba da gaba ba.
Jiya APC ke mulkin Bauchi, yau kuma PDP.
Kuma wanda ke PDP a yau, ana iya wayewar gari gobe da safe ya tsinci kan sa a APC, inji Abubakar, lokacin da ya ke santin walimar da Gwamna Bala ya shirya masa.
Sannan kuma ya jinjina wa Bala dangane da abin da ya kira, “gagarimin ayyukan ci gaban da ya samar wa jihar Bauchi.”
Abubakar Ya Watsa Mana Ƙasa A Ido – Barau, Kakakin Kamfen Ɗin Ɗan Takarar Gwamna A APC:
Barau ya bayyana rashin jin daɗin yadda Mohammed Abubakar ya halarci walimar da Gwamna Bala ya shirya masa a Bauchi, amma kuma ya ce ba zai halarci wadda Saddique Abubakar, ɗan takarar APC ya shirya masa a Abuja ba.
Ya ce Abubakar ya nemi a soke walimar ana saura kwanaki biyu kacal kafin ranar walimar.
“Kum kama hanyar ƙaton ɗakin taro, mun buga katin tsare-tsaren walima, mun sayi kayayyakin da su ka kamata, duk mun tanada.
Amma ana saura kwana ɗaya sai ya kira ɗan takarar mataimakin gwamna ya ce ba zai halarta ba, don haka a fasa kawai.
Tuni dai har Nuhu Shugaban Matasan APC na jihar ya nemi a binciki lamarin, wasu kuma na kira da a gaggauta korar tsohon gwamnan daga APC.
GARGAƊIN INEC DANGANE DA 2023: Duk wanda ba shi da katin shaidar rajista ba zai yi zaɓe ba
Hukumar Zaɓe ta Ƙasa (INEC) ta shawarci duk wanda ya san ya yi rajistar zaɓe, to ya gaggauta karɓar katin shaidar rajistar sa, domin babu wanda za a bari ya yi zaɓen 2023 ba tare da katin rajista ba.
Kwamishinan INEC na Jihar Katsina, Ibrahim Yahaya-Maƙarfi ne ya ƙara jaddada haka, a cikin wata tattaunawa da ya yi da manema labarai, ranar Lahadi, a Katsina.
Ya ce hukumar zaɓe ba za ta bai wa wani uzirin yin zaɓe ba tare da katin shaidar rajista ba.
Ya ce INEC ta dakatar da ci gaba da rajistar masu zaɓe tun a ranar 31 ga Yuli, saboda tilas sai an ɗauki lokaci ana tattaunawa, tantancewa da kuma taskace bayanan masu rajistar, kafin a kai ga buga wa kowa katin rajista.
Maƙarfi ya ce ta wannan tsarin ne INEC ke wa masu zaɓe rajistar da za ta ba su damar zaɓen duk wani ko wata ‘yan takarar da su ke so su zaɓa.
“Sashe na 16(1) na Dokar Zaɓe ya wajibta wa INEC yi wa masu zaɓe rajista, buga katin rajista da kuma damƙa wa duk wanda ya yi rajista katin sa a hannu.
Amma tilas sai wanda sunan sa ya fito a jerin sunayen da ke cikin rajista kaɗai za a iya bai wa katin zaɓe.
“Ya na da kyau a san cewa katin shaidar rajista shi ne shaidar amincewa mutum ya yi zaɓe, kamar yada Sashe na 47 na Dokar Zaɓe ta 2022 ya tanadar.
“Daga ranar 12 ga Disamba INEC za ta fara raba katin shaidar rajistar zaɓe, har zuwa ranar 22 ga Janairu, 2023.
“Za mu raba katin a dukkan ƙananan hukumomi 34 na jiha, kuma za a koma ana rabawa a dukkan cibiyoyin rajistar zaɓe 361 na jiha daga ranar 6 zuwa 15 ga Janairu, 2023.”
INEC ta yi kira ga duk wanda ya san ya yi rajista ya je ya karɓi katin sa.
Hukumar ta ƙara yin sanarwar cewa za a riƙa raba katin tun daga ƙarfe 9 na safe har zuwa 3 na yamma, a kullum har da ranakun Asabar da Lahadi.
Ƙungiyar ‘Yan Jarida ta Nijeriya ta karrama mawallafin Blueprint, Mohammed Malagi
Ƙungiyar ‘Yan Jarida ta Nijeriya (NUJ) ta ba Shugaban kamfanin buga jaridun Blueprint da Manhaja, Mohammed Idris Malagi, babbar kyautar karramawa  ta ɗaya daga cikin manyan masu tallafa wa cigaban aikin jarida a ƙasar nan.
A turance, sunan kyautar ‘Milestone Recognition Media Icons in Nigeria’.
An yi wa Malagi da wasu hamshaƙan ‘yan Nijeriya karramawar ne a wani gagarumin biki da aka yi ran Alhamis a Cibiyar MUSON da ke Legas.
Wasu waɗanda aka karrama sun haɗa da shugaban NUJ na ƙasa, Chris Isiguzo, da Gwamnan Jihar Legas, Babajide Sanwo-Olu, da Sufeto-Janar na ‘Yan Sandan Nijeriya, Usman AIkali, da tsohon gwamnan Jihar Ogun, Segun Osoba, da Ciyaman ɗin jaridun Vanguard, Sam Amuka Pemu, da tsohon gwamnan Jihar Abiya kuma mamallakin jaridun Daily Sun, Orji Kalu, da Ciyaman na jaridun Thisday, Nduka Obaigbena, da Ciyaman na kamfanin Daar Communication masu gidajen rediyo da talbijin na AIT da Raypower, Raymond Dokpesi.
Wasu da su ma aka karrama su sun haɗa da Ciyaman na tashar talbijin ta Channels, Mista John Momoh, da tsohon babban editan mujallar The News, Bayo Onanuga, da Ciyaman kuma jagoran kamfanin Media Trust masu jaridun Daily Trust da Aminiya, Kabiru Yusuf, da Manajan Daraktan Kamfanin Dillancin Labarai na Nijeriya (NAN) Buki Ponle, da Kwamishinan Yaɗa Labarai na Jihar Kano, Muhammad Garba, da Editan jaridar Champion na farko, Emma Agu, da tsohuwar janar-manajar labarai ta gidajen rediyo da talbijin na AIT da Raypower, Madam Olufunke Fadugba, da Manajan-Daraktar  jaridar The Point, Yemi Kolapo da mawallafin jaridar The Marketing Edge, John Ajayi.
Shugaban ƙungiyar ta NUJ, Cif Chris Isiguzo, ya yi bayanin cewa karramawar da aka yi wa Malagi an yi ta ne saboda ganin ya tsaya ƙyam da ƙafafun sa wajen ciyar da aikin jarida gaba a tsawon shekaru, wanda ya tabbatar da cewa shi da sauran waɗanda aka karrama ɗin sun yi aiki tuƙuru wajen tabbatar da wanzuwar ‘yancin ‘yan jarida, wanda wani ginshiƙi ne na kafuwar mulkin dimokiraɗiyya a faɗin duniya.
Ya ce yaƙin da waɗannan masu tallafa wa ‘yancin aikin jarida ke yi ya na taimakawa wajen habaka dimokiraɗiyyar ƙasar nan wajen tabbatar da gaskiya a gudanar da mulki, tsare gaskiya, bin doka da oda da kuma bai wa kowa damar ya shiga a dama da shi a fagen lamurran jama’a da kuma siyasa.
Isiguzo ya ƙara da cewa: “Ya na su samu walwala, ya wanzar da yanayin aiki tare da kuma zurfafa dimokiraɗiyya ta hanyar ba kowa da kowa dama a yanayi na ‘yanci, zaman lumana da samun cigaba a alƙiblar da ake so a fuskanta.
“Waɗannan mutanen da mu ke karramawa a yau sun nuna jajircewa ta wannan fuskar kuma mu na yaba masu saboda hakan.
Ya kamata a lura da cewa muhimmancin ‘yancin aikin jarida a wajen gudanar da mulki mai nagarta da habaka dimokiraɗiyya da aikin gina ƙasa ba abin wasa ba ne.
“Sai dai kuma, duk da yake ana ganin alfanun aikin jarida, ‘yan jarida da dama a Nijeriya su na ci gaba da fuskantar tsangwama da barazana da lahanta masu jiki da ake yi a lokacin da su ke gudanar da aikin su na halaliyar su.
“Irin bajinta da sadaukarwar waɗannan ‘yan jarida ya sa mu ke karrama su a yau a karo na farko na karramawar ‘Milestone Recognition of Media Icons’.
Don haka ne mu ke so mu riƙa yin wannan taron a kai a kai.
“An shirya wannan taro ne domin a karrama tare da nuna girmamawa ga wasu daga cikin waɗannan gwarzaye domin a ƙarfafa wa sauran ‘yan jarida gwiwa, sannan a ƙarfafa aikin jarida mai nagarta, da ‘yancin aikin jarida da kuma ingantaccen mulki a Nijeriya.”
Shugaban taron kuma tsohon gwamnan Jihar Ogun, Aremo Olusegun Osoba, ya yi kira ga ƙungiyar ta NUJ da ta tashi tsaye ta magance yawaitar kafafen yaɗa labarai na intanet da ake samu waɗanda ya ce su na bata sunan aikin.
Osoba ya yi kira ga NUJ da ta samar da wani gidan yana inda za ta yi wa dukkan ‘yan jaridar da ake aiki a Nijeriya rajista.
Mohammed Idris Malagi, wato mawallafin Blueprint da Manhaja, wanda kuma shi ne Kakaaki Nupe, har ila yau ɗan siyasa ne a Jihar Neja inda ya yi takarar zama gwamna a jam’iyyar APC a zaɓen fidda gwani da aka yi a watannin baya.
Ya samu rakiya zuwa taron karramawar a Legas ta ‘yan’uwa da abokan arziki.
Sun haɗa da tsohon mataimakin gwamnan Jihar Neja kuma tsohon Jakaden Nijeriya a Afrika ta Kudu, Ahmed Musa Ibeto; da Shugaban APC na Jihar Neja, Haliru Zakari, da tsohon ɗan Majalisar Wakilai,  Ibrahim Ebbo.
Waɗansu ‘yan rakiyar sun haɗa da babban ɗan kasuwar nan mai harkar inshora, Abdulmalik Muye, da Babban Kwamishina a Hukumar Sauraren Ƙararrakin Jama’a, Barista Bala Marka, da wani wanda ya yi takarar zama gwamnan Neja a bana, Aliyu Idris Rugga, da kuma Sakataren APC na Jihar Neja, Khaleel Ibrahim Aliyu.
Sauran su ne tsohon Shugaban Ƙaramar Hukumar Magama ta Jihar Neja, Honourable AIhassan Ibeto, da Ma’ajin APC na jiha, Dakta Idris Mohammed Gbangba, da Shugaban Matasan APC na jiha, Abdullahi Suleiman, da zaɓabben Shugaban Ƙaramar Hukumar Lavun ta Jihar Neja, Isah Kutigi, da dattijo a APC kuma babban ɗan kasuwar nan, Honourable Theo Mamman, da Umar Wara da fitaccen ɗan APC a Jihar Neja, Honourable Ndagi Lavun.
DAGA 2014 ZUWA 2022: Sojoji sun ceto mutum 300,000 daga hannun ‘yan ta’adda da ‘yan bindiga – Irabor, Babban Hafsan Tsaron Najeriya
Babban Hafsan Tsaron Najeriya, Janar Lucky Irabor, ya ce sojoji sun ceto aƙalla mutum 300,000 daga 2014 zuwa 2022 daga hannun waɗanda su ka yi garkuwa da su.
Irabor ya ce wasu sai da aka yi bata-kashi da artabu aka ceto su, wasu kuma tattauna yadda za a sake su da ran su aka yi har su ka samu kuɓuta.
Ya ce masu gudun hijira waɗanda su ka tsere daga gidajen su a Arewa maso Gabas, yanzu duk sun koma gida.
Ya ce akwai tubabbun ‘yan Boko Haram da dama su na nan ana koya masu horon koyar da su sana’o’in hannu.
Ya ce za a kammala horas da su cikin Fabrairu, 2023, inda za a sallame su su koma cikin jama’a.
Da ya ke magana kan zaben 2023, Irabor ya ce tabbas sojoji na shan matsin-lambar neman su haɗa baki a yi murɗiya.
A daidai lokacin da wasu ‘yan ta-kife ke ci gaba da banka wa ofisoshin INEC wuta a kudancin ƙasar nan, a Arewa kuma wasu manyan ‘yan siyasa na shelar sai sun ci zaɓe ko da tsiya-tsiya ko da tulin kuɗaɗe, wata sabuwa kuma ita ce iƙirarin da Babban Hafsan Tsaron Najeriya, Janar Lucky Irabor ya yi cewa ba tun yau ba, an daɗe ana yi wa sojoji da sauran jami’an tsaro romon kunne su haɗa baki a murɗe zaɓe.
Sai dai kuma Irabor ya ce sojoji tsaye su ke ƙyam a wuri ɗaya, a tsakiya, ba su goyon bayan kowace jam’îyya, kuma babu ruwan su da kowane ɗan takara.
“Tabbas a kowane zaɓe tun bayan dawowar mulkin dimokraɗiyya a 1999, sojoji na fama da matsin-lamba daga wasu ɓatagari marasa kishi, su na so sojoji su ba su ƙofar yin maguɗin zaɓe.
“Waɗannan marasa kishi ba wai a kan sojoji kaɗai su ka tsaya ba, har da sauran jami’an tsaro kamar su ‘yan sanda.
To irin tsiyar su ke so a kowane zaɓe su riƙa tafkawa, mu kuma ba mu yarda da su.”
Irabor ya ce irin wannan matsin-lambar da sojoji ke sha ba za ta sare masu guiwa ba, sai ma ta ƙara masu kuzarin ƙara tashi tsaye wajen kare dimokraɗiyya.
Ya yi wannan bayani a wurin taron Ganawar Ma’aikatu da Manema Labarai karo na 61 da ya gudana a Fadar Shugaban Ƙasa, wanda tawagar jami’an yaɗa labaran Shugaban Ƙasa ke shiryawa.
Irabor ya yi wannan kalami ne lokacin da ya ke amsa wata tambaya daga manema labarai, inda ya ke tabbatar masu cewa sojoji ba za su taɓa goyon bayan wata jam’iyya ko wani ɗan takara ba, kamar yadda su ke bisa wannan tsari tun daga dawowar mulkin siyasa a 1999.
“Na ji daɗi da har ku ka ƙara jaddada wannan gargaɗin ƙin daba kai borin masu neman sojoji su ba su haɗin ya hau, wanda Babban Kwamandan Askarawan Najeriya ya yi.
Na ji daɗin da ku ka ce ku na da damuwa.
To amma mu dai tabbas duk inda gaskiya ta ke, to za a tsaya kan ta, kuma a fito da ita.
“Amma mu a ɓangaren sojoji, ai ba da ka mu ke aiki ba.
A bisa tsari, ƙwarewa da kuma bin doka mu ke aikin mu.
Kuma a haka za mu ci gaba da kasancewa.
Saboda haka daga yau ku daina nuna damuwa.
Maimakon haka, ku ba mu amannar ku, ku gaskata wajen cika aikin mu bisa tsarin da doka ta gindiya, ba tare da bin ra’ayi ko son ran wasu ɓatagari ba.
Jami’an Kwastam sun kama manyan motoci 73 dankare da buhunan shinkafa da ganyen wiwi a jihar Ogun
Hukumar kwastam reshen jihar Ogun ta kama manyan motoci 73 da suka shigo kasarnan dankare da buhunan shinkafa 44,933 jihar.
Shugaban hukumar Bamidele Makinde ya sanar da haka da yake zantawa da manema labarai a ofishin hukumar dake Idiroko a karamar hukumar Ipokia.
Makinde ya ce hukumar ta yi wannan kame ne daga watan Faburairu zuwa 6 ga Disembar 2022.
Ya ce a tsakanin wannan lokaci hukumar ta kama buhuna 41 da kulli 940 na ganyen wiwi.
Sauran kayan da hukumar ta kama sun hada motoci kiran ‘Tomas’ guda 99 wanda aka sako kayan a ciki, motoci  guda 8, mota kiran ‘Wrangler 2020’ daya, manyan motoci na daukan kaya guda 8, compressors guda 31, galan 16,224 na man gyada da babura 19.
“Kayan gwanjo daurin dila 8,517 da wadanda ke buhuna 229, tayoyin mota 3,629, buhuna 4,700 na siminti, dauri uku na gwanjon jakunkuna da wasu guda 384, kayan 170 na Naman kaza, compressor na mota 192, kwali 2,250 na Kwayoyin tramadol, compressor na na’uran sanyi guda 222,  gwanjon takalma 227, wasu takalma a buhuna 320 da wasu a katan 120, atamfa 485 da buhuna 302 na masara.
Bayan haka Makinde ya ce adadin yawan kudaden kayan da hukumar ta kama ya kai Naira Miliyan 4,886,647,634.92.
KARO NA BAKWAI CIKIN WATA HUƊU: ‘Yan bindiga sun banka wa ofishin INEC wuta a Imo, kwana uku bayan babbake wani ofishin
Wasu miyagu ɗauke da muggan makamai sun banka wuta a ofishin Hukumar Zaɓe ta Ƙasa (INEC), wanda ke Ƙaramar Hukumar Oru ta Yamma, a jihar Imo.
Sun kai wa ofishin harin banka masa wutar ce a ranar Lahadi ƙarfe 4 na asubahi, kwanaki uku bayan banka wuta a ofishin INEC da ke Ƙaramar Hukumar Orlu, cikin Jihar Imo.
Kakakin Yaɗa Labaran INEC, Festus Okoye ya tabbatar da kai harin, wanda ya ce Kwamishinan Zaɓe na Jihar Imo, Sylvia Uchenna ne ya kai rahoton a Hedikwatar INEC ɗin, a ranar Lahadi.
Okoye ya ce, “an yi asarar kujeru da tebura da wasu kayayyaki, amma ba a ƙone akwatinan zaɓe ba.
A harin da aka ƙone ofishin INEC kwanaki uku baya a Imo, PREMIUM TIMES Hausa ta buga labarin cewa an sake banka wa ofishin INEC wuta, karo na huɗu cikin sati uku.
Wasu mahara sun banka wa ofishin Hukumar Zaɓe ta Ƙasa (INEC) wuta a Ƙaramar Hukumar Orlu ta jihar Imo.
Wutar wadda aka banka wa ofishin, ita ce ta huɗu da aka cinna wa ofishin hukumar zaɓe a kudancin ƙasar nan a cikin makonni huɗu.
Kafin wannan hari dai an kai a Ogun, Osun da Ebonyi.
Yayin da Ogun da Osun ke yankin Kudu maso Yamma, Ebonyi ta na yankin Kudu maso Gabas.
Kakakin Yaɗa Labaran INEC, Festus Okoye ne ya fitar da sanarwar kai harin a ranar Juma’a.
Ya ce Kwamishinan Zaɓe na Jihar Imo, Farfesa Sylvester Agu ne ya kai wa Hedikwatar INEC rahoton kai wa ofishin na su da ke jihar Imo hari.
Yayin da ba a tantance adadin kayayyakin da aka yi asara ba, Okoye ya ce wani ɓangare na ginin ya lalace.
“Sannan kuma sai da maharan su ka arce da ma’aikatan da ke ƙarasa wani aikin gini a harabar ofishin, har su uku.
Amma dai daga baya sun sake su,” inji Okoye.
Ya ce an yi sa’a wutar ba ta yi mumnunan ɓarna ba, domin ‘yan sanda sun isa wurin da gaggawa.
Ba wannan ne karo na biyu da aka kai hari ofishin INEC, bayan wanda aka kai a Ebonyi ba.
Cikin watanni huɗu da su ka gabata an banka wuta a ofishin INEC na garin Igbo-Eze ta Arewa, a Jihar Enugu.
Haka nan a cikin watan Mayu an kai wa ofishin INEC hari a Ebonyi, sannan kuma cikin watan Satumba, 2021 an kai wa ofishin INEC na Ƙaramar Hukumar Awgu hari a Jihar Enugu.
Harin baya-bayan nan ya faru ne kwanaki uku bayan da INEC ta yi kira da bada shararwarin cewa idan ana so a magance matsalar kai wa kayan INEC hare-hare, to a riƙa gaggauta hukunta waɗanda aka kama da laifin kai hare-haren.
Sojoji sun ceto mutum 4 da aka yi garkuwa da su a Kaduna
Rundunar sojin Najeriya dake aiki a karkashin  ’Operation Forest Sanity’ sun ceto mutum 4 da ‘yan bindiga suka yi garkuwa da su inda a cikinsu akwai tsohuwa mai shekara 85 a kananan hukumomin uku dake jihar Kaduna.
Bayan haka sun babbake maboyan ‘yan bindiga dake dazukan kewaye da wadannan kananan hukumomi.
Kwamishinan tsaron jihar Samuel Aruwan ya sanar da haka a garin Kaduna a cikin makon jiya.
Aruwan ya ce dakarun sun ceto mutum biyu da aka yi garkuwa da su bayan sun yi batakashi da ‘yan bindigan a kauyen Kwanti dake karamar hukumar Chikun.
“Maharan sun gudu cikin daji sun bar babura hudu.
sannan sun tsinci gawarwakin wasu mata da maharan suka kashe.
Bayan haka Aruwan ya ce ‘yan bindiga sun gudu a lokacin da suka ga zuwan jami’an tsaro a dazukan dake kauyukan Abrom,  Gabachuwa da Kujeni dake kananan hukumomin Kajuru, Chikun da Kachia.
Ya ce yayin da dakarun ke rusa maboyar maharan dake dazukan sun kama bindigogi AK-47 biyu da suka lalace, wayoyi uku, rigunan sojoji da kayan hada bam.
ALAMOMIN ƘARSHEN WA’ADIN MULKI: Gwamnatin Tarayya ta ce gwamnoni ne su ka ƙaƙaba wa jama’a talauci da ƙuncin rayuwa a Najeriya
Gwamnatin Tarayya ta ɗora laifin ƙaruwar fatara, talauci da ƙuncin rayuwar da ‘yan Najeriya ke fuskanta a kan gwamnonin jihohi.
Ƙaramin Ministan Harkokin Kuɗaɗe, Clement Agba ne ya ce wannan ƙuncin rayuwa da ake fuskanta a faɗin ƙasar nan, gwamnonin jihohi ne su ka haifar da shi, ta hanyar kashe maƙudan kuɗaɗe wajen yin ayyukan da ba su da wani tasiri wajen inganta rayuwar al’umma.
Agba ya yi wannan kakkausan ikirarin ne a lokacin da ya ke ganawa da manema labarai a Fadar Shugaban Ƙasa, bayan tashi daga Taron Majalisar Zartaswa a Aso Rock Villa, Abuja, ranar Laraba.
Agba ya ce gwamnoni sun riƙa yin bindiga da maƙudan kuɗaɗe wajen gina gadoji da filayen jiragen sama, waɗanda ba su da wani tasiri a wajen inganta rayuwar al’umma, musamman na karkara.
Minista Agba ya ce kashi 72 cikin 100 na matalauta duk a yankunan karkara su ke.
“Amma gwamnoni sun yi watsi da su, su ka maida hankali wajen gine-gine da gadoji a cikin manyan biranen jihohin su.”
“Shi ya sa ba za ka taɓa ganin wani aikin raya karkara ba, saboda a cikin babban birnin jiha kaɗai za ka ga ana aiki.
Ita kuwa dimokraɗiyya aiki ne na kai gagarimin ayyukan raya ƙasa cikin mutane masu tarin yawa.
Mu kuwa akasarin al’ummar mu duk a yankunan karkara su ke,” inji Minista Agba.
“Gwamnatin Tarayya na bakin na ta ƙoƙarin.
To ni dai ina ganin maimakon gwamnoni su riƙa ciwo bashi su na gina filayen jiragen sama, alhali akwai wasu filayen a maƙwautan jihohin su, ko su riƙa gina gadojin sama, to kamata ya yi su maida hankula wajen gina titina a yankunan karkara, yadda talakawa za su samu sauƙin kai amfanin gonar su kasuwa don su sayar su biya buƙatun su na yau da kullum.”
‘Gwamnoni Da Ciyamomi Su Ka Jefa Mutanen Karkara Cikin Masifa’ – Buhari:
Shi ma Shugaba Muhammadu Buhari, ya jaddada cewa Gwamnoni da ciyamomi ne gaggan ‘yan rashawa a Ƙananan Hukumomi.
Shugaba Muhammadu Buhari ya ragargaji yadda gwamnoni da ciyamomin ƙananan hukumomi ke ɗaure wa rashawa da cin hanci gindi, lamarin da ya ce su ne ke hana samar da ci-gaba a yankunan karkara.
Buhari ya yi wannan kakkausar suka a lokacin da ya ke jawabi wurin taron Manyan Jami’ai na 44 (2022), a Cibiyar Nazarin Tsare-tsaren Mulki, Kuru, a Abuja, ranar Alhamis.
Buhari ya bada labarin irin gaganiyar da ya sha wajen daƙile cin hanci da rashawa.
Ya bada labarin irin gaganiyar da ya riƙa sha da wasu gwamnoni dangane da yadda su ke riƙon ƙananan hukumomin su.
“Ina ganin ya zama dole na ɗan saki layi daga abin da na ke bayani a kai, tunda na gama jawabi na.
Abin da zan bada labari kuwa, ni ganau ne, ba jiyau ba.
“Wato irin harƙallar da su ke yi, idan misali kuɗaɗen da Gwamnatin Tarayya za ta bai wa wata jiha naira miliyan 100 ne za a bai wa ƙaramar hukuma, sai jiha ta ba shi naira miliyan 50, amma zai sa hannu cewa naira miliyan 100 ya karɓa.
“Sauran Naira miliyan 50 kuwa sai gwamna ya sa aljihu, sai fa wanda ya ga dama zai bai wa ladar-ganin-ido.
“Shi kuma shugaban ƙaramar hukuma, sauran kuɗaɗe ko biyan albashi ba za su ishe shi ba.
Daga nan sai ya yi watsi da ayyukan raya karkara, da ya biya kan sa da wasu manya ‘yan ƙalilan, sauran shi ma sai ya watsa cikin aljihun sa.
“To abin da ke faruwa kenan yanzu a Najeriya.
Lamarin ya yi muni matuƙa.
Kuma abin takaici, masu ilmi ne ke yin wannan ha’inci.” Inji Buhari.
Daga nan Buhari ya ja kunnen ma’aikatan gwamnati da sauran masu riƙa da muƙamai su riƙa aiki tsakani da Allah.
Yadda wasu ‘yan Najeriya 3 suka makale a kafadar jirgin ruwa tun daga Legas har kasar Spain
An gano wasu ‘yan Najeriya uku da suka boye a kafadar jirgin ruwan da ya yi tafiyar kwanaki 11 daga Najeriya zuwa Canary Islands dake kasar Spain.
Kamfanin Dillancin Labaran kasar Spain EFE ta ce likitoci ne suka gano wadannan mutane makale a kafadar jirgin a tashar jiragen ruwa inda suka kai su asibiti a Gran Canaria domin a duba su.
An sallami mutum biyu amma daya na kwance a asibitin kuma yana samun sauki.
Sai dai har yanzu babu tabbacin ko wadannan mutane sun makale a kafadar jirgin ne tun daga Najeriya har tsibirin Canary Islands.
Mashawarcin shiga da fita na tsibirin Canary Islands Txema Santana ya ce tun da jirgin ta tashi daga Najeriya ba ta tsaya a ko ina ba sai da ta isa wannan tsibiri.
Santana ya ce ‘yan Najeriyan sun bayyana cewa su ne kadai suka isa kasar Spain da ransu wanda hakan ke nuna cewa akwai yiwuwar suna da yawa da suka boye a kafadar jirgin a tsawon wannan tafiya.
A KARON FARKO A TARIHI: Matan Jihar Abiya za su fara cin gadon iyaye da na mazajen su
A karon farko a tarihi, Gwamantin Jihar Abiya ta kafa dokar raba gadon da mahaifi, mahaifiya ko mijin aure ya mutu ya bari tare da mata.
Gwamnan Jihar Abiya Okezie Ikpeazu ne ya bayyana cewa ya sanya wa dokar hannu, kamar yadda Kakakin Yaɗa Labaran Gwamna, mai suna Onuebuchi Ememanka ya bayyana a cikin wata sanarwa da ya raba wa manema labarai a ranar Laraba.
A ranar 16 Ga Nuwamba ne dai Majalisar Dokokin Jihar Abiya ta amince da dokar, wadda tun farko ƙudiri ce wanda Kakakin Majalisar Abiya, Chinedu Orji ya gabatar, kuma aka amince ta zama doka.
Gwamna Ikpeazu ya ce lokaci ya yi da za a daina nuna bambanci tsakanin mace da namiji, kuma gwamnatin sa ba za ta maida mata a matsayin jinsin da ke ƙasa da maza ba.
Ikpeazu ya buƙaci a yi watsi da tsohuwar al’adar tauye wa mata haƙƙi, a riƙa ba su duk wani haƙƙin da ya wajaba a riƙa ba su.
Idan ba a manta ba, cikin 2020 ne Kotun Ƙolin Najeriya ta haramta hana mata cin gadon da iyayen su ko mazan su su ka mutu su ka bari.
Kotun Ƙoli ta bayyana cewa ƙabilun da ke hana mata cin gadon iyaye ko mazan su, sun take Doka Sashe na 42(1) (a) da (2) na Kundin Dokokin Najeriya na 1999.
Gwamna Ikpeazu ya kuma jinjina wa Kakakin Majalisar Abiya, dangane da kawo wannan ƙudiri da ya yi a majalisa, har aka amince da shi ya zama doka.
A Najeriya akwai ƙabilu da dama waɗanda ba su raba gado da mata.
Musulunci dai ya wajibta raba gado da mata fiye da shekaru 1,400 da su ka gabata.
Aisha Buhari, Uwargidan Nijeriya, Ba Ta Nuna Dattaku Ba – Tilde
Kwamishinan ilimin Jihar Bauchi, Aliyu Tilde, ya bayyana cewa uwargidan shugaban kasa Aisha Buhari ba ta nuna dattaku ba a irin hukuncin da ta yi wa Aminu Mohammed, matashin da yayi rubutu a kan ta ya saka a yanar gizo.
Tilde ya ce ” Gaskiya ban ji dadin da Hajiya Aisha Buhari ta ki sauraren rokon da ire-irena, da iyayen Aminu, da kungiyar dalibai, da jama’a da yawa suka mata ba kan cewa ta yafe wa yaron nan bayan ladabta shi da aka yi.
BBC sun ce yau za a kai shi kotu.
” Ai al’umma gaba daya ta roke ka ma arziki ne.
Amma ka yi mirsisi ka ki ji kuma ba halin dattaku ba ne.
” Ita kalmar “dattaku” da “dattijo” duk na Fulatanci ne.
A Hausa muna ce masa halin girma.
Halin girma a nan shi ne ka bar wa na kasa da kai kasonka, ko hakkinka ko ka yafe masa, ko ka girmama mutane ta hanyar karbar shawararsu, dss.
” A nan, abar kaunata ta kashe min gwiwa .
Allah ya taimaka.
Sad.
Don Allah jama’a banda zagi.
A baya, Tilde ya bayyana rashin jin dadin sa game da abinda wannan matashi ya yi yana mai cewa bai kyauta wa Aisha Buhari ba.
” Gaskiya wannan ba da’a ba ne kwata kwata.
Kuma duk uba zai yi wa dansa fada idan ya ga ya rubuta wannan.
Aibata mutum da halittarsa kuma ka kara da kazafi bai dace a ce tarbiyyar da yaranmu za su dauka ba ne.
Na tabbata Malam Adamu Mohammed, mahaifin Aminu, bai taba yi wa wani shugabansa haka ba.
Amma ga d’ansa ya yi.
A ina wannan d’an namu, yana dalibi, ya tsinci wannan gubar har ya sha ta kai masa karo?
Lallai jami’an tsaro su gaggauta yin awon gaba da Aisha Buhari, domin ita ba shafaffiya da mai bace – Naja’atu Mohammed
A hira da gogaggiyar ƴar siyasa kuma mai kare hakkin ɗan Adam, Naja’atu Mohammed ta yi kira ga rundunar tsaron Najeriya su gaggauta yin awon gaba da uwargidan shugaban kasa Aisha Buhari, saboda kama wani Aminu Mohammed da tasa aka yi sannan ta rika jibgarsa.
Idan ba a manta ba Aisha Buhar ta sa an tattaki tun daga Abuja zuwa garin Dutse inda aka kama wani matashin ɗaliɓi wai don ya saka rubutu da ya shafi uwargidan a shafin tiwita.
Jaridar Daily Nigerian ta buga hira da ta yi da Naja’atu in da ta nuna bacin ranta da yin kira ga uwargidan shugaban kasa da kakkausar murya cewa ta gaggauta sakin wannan matashi sannan kuma rundunar tsaron kasa su kamata su tsare ta
” Ya ya za a ce wai irin waɗannan matasa da suka zaɓi mijin ki shugaban kasa kuma ace wai za arika yi musu da sauran jama’a mulkin kama karya.
Ba za ta saɓu ba.
” Nan kika fito kika rika ƙorafun Mamman Daura ya yi kaza ya yi kaza, me aka yi, amma ki ba za ace miki gashi ba, sai kawai kiyi amfani da karfin gwamnati ki rika taka mutane.
Ba za sa ido mu bari kina abinda kika dama ba.
Naja’atu ta ce wannan ba shine na farko ba, kin taba sa wa an daure wani hadiminki da kika yi mishi zargin wafce miki da naira biliyan 2, haka kuma wata hadimar ki itama.
Kawai kina ta yin abu ba a iya ce miki komai.
Sannan kuma ke kina da baki ba a iya ce miki komai.
” Ƴan Najeriya Buhari suka zaɓa ba ke ba, saboda haka karya doka ne ki rika amfani da karfin kujerar sa kina karya doka kina ciwa mutane mutunci yadda kika so.
Idan ba don irin shugaba Buhari da ya bar wawukeken giɓi ba a gwamnatin sa, kowa kawai sai ya karkace ya rika yin abinda ya ga dama bau mai ce masa ƙala.
Yadda na tsara cigaban Jigawa ta fannin fasahar sadarwa ta zamani – Danmodi
Dan takarar gwamna na Jam’iyyar APC a Jigawa, Umar Namadi, wadda akafi saninsa da ‘Danmodi’ ya ce idan aka zabe shi a matsayin gwamna zai bayar da muhimmanci kan fannin bayanai da fasahar sadarwa ta zamani (ICT) domin samun cigaban tattalin arziki da na zamantakewa a Jigawa.
Umar wadda ya bayyana hakan a cikin kundi na musanman mai bayyana manufofinsa na cigaban Jihar Jigawa.
Yace zai samar da yanayin da zai wanzar da hada-hadar ayyukan fasahar sadarwa ta zamani a Jihar ta hanyar samar da dokoki da tsare-tsaren gudanarwa na fannin.
Za mu zuba kuɗaɗe don samar da kayayyakin fasahar sadarwa da na’ura mai ƙwaƙwalwa, inda za mu faɗaɗa damar samun sadarwar intanet a faɗin jihad, cewar dan takarar gwamnar.
Ya kara da cewa domin ɗora Jigawa a turbar tattalin arziki da ya ginu kan ilimi tare da mayar da hankali wajen gina tattalin arziki mai fasahar zamani wanda zai ta’allaƙa musamman kan aiki da basirar na’ura (Artificial Intelligence) da kuma kimiyyar sarrafa bayanai (Data Science).
“Za mu samar da hanyoyin magance matsaloli kamar: ƙarancin kayayyaki da ayyukan fasahar na’ura, rashin daidaito a harkokin mulki, ƙaruwar tazarar bambanci tsakanin masu ilimin na’ura mai ƙwaƙwalwa da marasa shi, ƙarancin harkokin bincike da ƙirƙira a al’amuran gwamnati, kasuwanci tare da samun dama da ƙwarewa a fannin ƙirƙira, gami da koma-baya wajen karɓar sabuwar fasahar sadarwa ta zamani.
“Za mu yi amfani da cibiyar aikin kwamfuta da fasahar sadarwa da ke Hasumayar Galaxy a birnin Dutse da kuma wasu cibiyoyi bakwai (7) da hukumar NITDA ta samar a faɗin jihar, gami da sauran wuraren harkokin kwamfuta da fasahar sadarwa masu zaman kansu domin aiwatar da wannan tsari.
“Za mu hanzarta aiwatar da aiki da fasahar na’ura da sadarwar zamani domin ƙirƙira da kuma gano sababbin damarmaki a cikin jiharmu.
Wannan zai buɗe mana hanyoyin tattalin arziki a zamanance domin samun bunƙasar tattalin arziki mai ɗorewa wanda ya shafi kowa da kowa.
“Za mu yi ƙoƙarin jawo masu zuba hannun jari a fannin tattalin arziki mai fasahar zamani domin maido wa Jigawa da matsayinta na jagora a harkar ICT.
A nan za mu maida hankali wajen dauwamar da aiki da fasahar na’ura domin samun cigaba da ya haɗa da kowane ɗan jiha, faɗaɗa ayyukan bincike da ƙirƙira ta hanyar yin amfani da kayayyakin fasahar zamani.
“Wannan manufa za ta haifar mana da hanyoyi biyu wajen gaggauta aiwatar da al’amuran fasahar zamani da ƙirƙira: za ta bunƙasa sadarwar fasahar na’ura don samun cigaban da ya shafi kowa da kuma daidaita tsarin bincike da ƙirƙira domin inganta harkar kasuwanci, samar da hanyoyin samu, da bunƙasar tattalin arziki.
“Za mu tabbatar da an dauwamar da aiki da fasahar sadarwa a aikin gwamnati.
Za mu samar da dandazon ƙwararru a fannin fasahar na’ura da sadarwar zamani a jiharmu, inji Malam Umar.
RAWA MA DA RANAR TA: An rantsar da gwanin rawa Adeleke Gwamnan Osun, har ya kulle dukkan asusun ajiyar gwamnatin jihar zai yi bincike
An rantsar da Ademola Adeleke na PDP sabon Gwamnan Jihar Osun a ranar Lahadi.
An rantsar da shi da Mataimakin sa a filin wasa na Osogbo, babban birnin jihar a gaban dubban magoya bayan sa.
Jim kaɗan bayan rantsar da shi, Adeleke ya bayyana cewa ya kulle dukkan asusun gwamnatin Jihar Osun, kada wanda ya ƙara kashe ko sisi.
Sannan kuma ya ce zai kafa kwamitin binciken da zai gano yawan kadarorin gwamnati da jami’an gwamnatin da ya gada su ka arce da su, domin a gaggauta ƙwatowa.
Ya zargi tsohon gwamnan da ya sauka, Gboyega Oyetola da almubazzaranci da kuma bushasha da dukiyar al’umma.
“Wani abin takaicin kuma shi ne, Oyinlola ya riƙa ɗaukar ma’aikata birjik a lokacin da ya kusa tafiya, don kawai ya haɗa ni husuma da su idan na hau.
“Saboda ya san babu kuɗin da za a biya su albashi, kuma ba a ma tsara masu albashin ba tukunna, amma ya riƙa ɗaukar mutane aiki kawai.”
Ya ce duk wanda ya yi gaba da kadarorin gwamnati sai an bi shi an ƙwato abin da ya gudu da shi, ko kuɗi ko kadarori.
Yadda Gwanin Rawa, Adeleke Ya  Zama Gwamnan Osun:
Cikin watan Yuli ne aka gudanar da zaɓen gwamnan Osun, inda gwanin rawa, kawun Davido ya farfasa gangunan Buhari, Tinubu, APC da Oyetola ya lashe zaɓen gwamna.
A lokacin, Hukumar Zaɓe ta Ƙasa INEC, ta bayyana Ademola Adeleke na PDP cewa ya yi nasara a zaɓen gwamnan Jihar Osun.
Da ya ke sanarwar a safiyar Lahadi, Baturen Zaɓe na Jihar Osun Oluwatoyin Ogundipe, ya bayyana cewa, “Ademola Adeleke na PDP ya samu ƙuri’u 403, 371.
Shi kuma Gwamna Gboyega Oyinlola ya samu 375, 027.”
“Saboda ka samu yawan waɗannan ƙuri’u, to ka cika sharuɗɗan cin zaɓe.
Don haka kai ne ka yi nasarar zaɓen gwamnan jihar Osun, wanda aka yi ranar Asabar, 16 Ga Yuli, 2018.
Baya ga lashe zaɓen, Adeleke ya yi nasara a Ƙananan Hukumomi 17 daga cikin 30 da ke jihar.
APC ta samu ƙananan hukumomi 13.
Sauran jam’iyyu 13 kuwa babu wadda ta samu ko ƙaramar hukuma ɗaya.
Ramuwar Gayyar Kwankwatsar Da Su Tinubu Su Ka Yi Wa Adeleke A 2018:
Zaɓen gwamnan Osun rayuwar gayya ce Adeleke ya yi kan Oyetola, Tinubu da Shugaba Muhammadu Buhari, da kuma APC kacokan.
A zaɓen 2018, APC ta cika Osun da gwamnoni da jiga-jigai, inda aka kayar da Adeleke na PDP, bayan an yi zaɓen ‘inkwankilusib’.
An yi wa Adeleke taron dangi, inda har aka haɗa da wasu jam’iyyu, domin a kayar da Adeleke a wata rumfar zaɓe ɗaya tal.
Zaɓen yanzu na 2022 kuwa alama ce mai nuna cewa ɗan takarar APC a zaɓen shugaban ƙasa, Bola Tinubu zai sha wahala a yankin sa na Kudu maso Yamma.
Tunanin da ake yi cewa zai kwashi miliyoyin ƙuri’u a ɓagas, zaɓen Osun ya nuna ba haka siyasar za ta kasance ba.
Mulkin Adeleke zai fara ne daga watan Nuwamba, sadda wa’adin gwamnan da ya sha kaye zai ƙare.
Zaɓen ya ƙara zama tarihin da ɗan takara ya kayar da gwamna wanda ke kan mulki, kuma wanda jam’iyyar sa APC ke mulki a ƙasa.
PDP ta ƙwace jihar Osun, makonni uku bayan ta kasa ƙwato jihar Ekiti daga APC.
Idan nine Allah ya ba kujerar majalisar Kaduna ta Arewa, zan rike mutane da adalci – Bello El-Rufai
Ɗan takarar kujerar majalisar Kaduna ta Arewa a majalisar Tarayya, Bello El-Rufai ya bayyana cewa  idan Allah ya bashi kujerar wakilcin mutan Kaduna ta Arewa a majalisar Tarayya zai rike mutane da adalci.
A cikin wani bidiyo wanda El-Rufai ya magana kuma a ka yada shi a shafukan sada zumunta a yanar gizo, matashin ɗan takaran ya ce idan Allah yayi masa wannan kujera, zai rike mutane cikin adalci da kuma rikon amana.
Bello El-Rufai zai fafata da Sama’ila Suleiman na jam’iyyar PDP a zaɓen 2023.
Sai dai kuma za a yi mumnunar gumurzu a lokacin wannan zaɓe, domin Samaila Suleiman na PDP ya lashi takobin ganin sai yaga abin da ture wa buzu naɗi a takarar wannan kujera.
Ma’aikatan Kaduna za su ji daɗi idan na zama gwamna, dama ni ɗan gwagwarmaya ne – Uba Sani
Sanatan Kaduna ta Tsakiya kuma ɗan takarar gwamnan jihar Kaduna a APC Uba Sani, ya yi wa kungiyar kwadagon jihar Kaduna bisharar cewa idan ya zama gwamnan Kaduna zai kula da ma’aikatan jihar Kaduna.
Uba Sani ya kara da cewa ” Ni ma ɗan gwagwarmaya ne, da ni aka rika fafatawa a lokacin mulkin sojoji domin kawo karshen mulkin kamakarya shekaru 30 da suka wuce saboda haka na san matsalolin ma’aikata zan warware su kowa ya wataya.
A karshe shugaban kungiyar reshen jihar Kaduna, ya Mr Ayuba ya bayyana cewa kungiyar ta yi farin cikin amsa gayyatar su da ɗan takarar yayi kuma nan ba da dadewa ba, za su bayyana ɗan takarar da mambobin kungiyar za su mara wa baya a zaɓen gwamna na jihar.
ZARGIN HAƊA BAKI DA ‘YAN TA’ADDA: Hukumar SSS ta janye tuhumar da ta ke wa Tukur Mamu
Hukumar Tsaro ta SSS ta janye tuhuma da zargin ta’addancin da ta yi wa Tukur Manu, mai shiga tsakanin ‘yan ta’addar da su ka yi garkuwa da fasinjojin jirgin ƙasa daga Abuja zuwa Kaduna a ƙarshen Maris.
Bayan sun kama Mamu, SSS sun ce sun samu kakin sojoji da wasu kuɗaɗe a gidan sa.
An kama shi cikin Satumba, bayan ya yi ta shiga tsakani ‘yan ta’adda na sakin wasu da su ka tsare rukuni bayan rukuni.
An tsare shi ne a Masar, a ranar 6 Ga Satumba, aka dawo da shi Najeriya.
SSS sun nemi kotu ta ba su ikon tsare shi har tsawon kwanaki 60 domin su ci gaba da binciken sa.
A ranar Alhamis ɗin nan ce kotu ta sa ranar fara sauraren gabatar da Mamu a kotu.
Sai dai kuma yayin da aka je Kotun Tarayya a ranar Alhamis ɗin, lauyan SSS mai suna A.M Ɗanlami, ya shaida wa Mai Shari’a Nkeonye Maha cewa SSS sun amince da janye tuhumar da su ke yi masa.
Ɗanlami ya ce dangane da batun Tukur Mamu, yanzu dai sawun giwa ya take na raƙumi.
Don haka sun janye tuhumar da su ke yi masa.
ANA WATA GA WATA: CBN ya ƙara kuɗin ruwa zuwa kashi 16.5%  kafin fito da sabbin kuɗi
Yayin da ake cikin zaman zullumi da taraddadin halin da za a iya shiga sakamakon sauya launin kuɗi, Babban Bankin Najeriya (CBN) ya ƙara kuɗin ruwa ga masu karɓar ramcen kuɗaɗe zuwa kashi 16.5%.
Bankin ya ce yin hakan zai rage tsada da hauhawar farashi, kuma zai rage matsin da ake yi wa naira har ana ƙoƙarin takure ta a jikin bango.
Gwamnan CBN Godwin Emefiele ne ya bayyana sanarwar wannan ƙari a ƙarshen zaman Kwamitin Tsare-tsaren Hada-hadar Kuɗaɗe (MPC), wanda ya gudana ranar Talata, a Abuja.
CBN ya ce tuni aka fara ganin alfanun ƙarin kuɗin ruwan da aka yi a baya, don haka akwai buƙatar a ci gaba da riƙe akalar gam-gam.
Emefiele ya ce kwamitin bai ƙara adadin Kuɗaɗen Ajiyar Bankuna a CBN ba, wato ‘Cash Reserve Ratio’ (CRR).
Waɗannan kuwa wasu adadin kuɗaɗe ne da CBN ta gindaya wa bankuna za su riƙa ajiyewa a CBN ɗin, daga cikin kadarori da kuɗaɗen da masu ajiya ke ajiyewa a bankunan.
CBN ya ce har yanzu adadin ya na nan a kashi 32.5%.
Cikin Oktoba dai malejin tsadar rayuwa ya cilla sama zuwa kashi 21.09%, tashin da bai taɓa yin irin haka a baya ba, tsawon shekaru 17.
Wani ƙalubalen da CBN ke fuskanta kuma shi ne yadda zai rage yawan kuɗaɗen da ke hannun jama’a, a lokacin da farashin kayan abinci da na masarufi su ka yi tashin gwauron zabo.
A ƙoƙarin da CBN ke yi don rage yawan kuɗaɗen da ke hannun jama’a, bankin ya yi sanarwar sauya launin Naira 200, 500 da 1,000.
A cikin Disamba sabbin kuɗaɗen zasu fara shiga hannun jama’a.
Yanzu dai darajar dala 1 na daidai da naira 775 a kasuwar ‘yan canji, ba kamar yadda ta ke naira 790 a ranar Juma’a.
Amma a farashin gwamnati ana sayar da dala 1 kan naira 445.38 ga mai hanya ko kuma mai rabo.
Tun yanzu zan fara kwarara wa marayun Kaduna lagwada kafin in zama gwamna – Uba Sani
Sanata Uba Sani, ɗan takarar gwamnan jihar Kaduna na APC ya yi wa matan da ke da marayu karkashin su a jihar alkawarin cewa tun yanzu zai fara kwarara wa marayun lagwada daga aljihun sa kafin ya zama gwamnan Kaduna.
Uba wanda ya yi jawabi a wurin taron dubban mata na yankin karamar hukumar Igabi ya ce ” Ina matukar mika godiya ta ga matayen wannan yanki bisa soyayyan da suka nuna min karara da kuma karamci sannan kuma ina so in tabbatar wa mata duka na jihar Kaduna cewa za su shaida idan muka ɗare kujeran gwamnati.
Uba ya ce gwamnatin sa zata baiwa mata fifiko matuka sannan kuma da kula a koda yaushe.
Ya ce za a saka su a cikin gwamnati domin a dama da su sannan kuma da basu dama domin cigaban su a jihar.
Za mu kara yawan mata a cikin geamnatin mu sannan kuma za mu fidda tsare-tsare da zai taimaka musu domin su samu taimako a harkokin sana’o’in su da kuma kasuwanci gaba ɗaya.
Wata wacce ta halarci taron ta zanta da wakilin mu a Kaduna bayan taron, ta mika godiyarta a madadin matan Igabi da na jihar Kaduna ga Sanatan sannan kuma da tabbatar da cewa lallai Uba Sani ne za su zaɓa kaf din su a yankin a lokacin zaɓe.
Yan sanda sun kama mutumin da ya kashe matarsa don ya mallaki makarantar da suka bude tare
Rundunar ‘yan sandan jihar Ogun ta cafke wani magidanci mai shekara 45 Segun Omotosho da ake zargi da kashe matarsa Olubukola Omotosho da dukan tsiya saboda ya mallaki makarantar da suke buɗe.
Kakakin rundunar Abimbola Oyeyemi ya sanar da haka a wata takarda da ranar Litinin a garin Abeokuta.
Oyeyemi ya ce rundunar ta gano cewa Olubukola wacce ke da satifiket a harkar koyarwa ta bude makarantar boko da sunan ta tare da mijinta.
Ya ce mijin Omotosho kafinta sannan kullum ya dawo gida sai ya kama ta da duka kawai domin wai dole ta mallaka masa makarantar da ta bude.
Oyeyemi ya ce a ranar da Omotosho ya yi wa matarsa duka na ƙarshe Omotosho ya kwada wa  shirgegen kwadon kofa inda hakan yasa ta fadi sume.
“Da Omotosho ya samu labarin rasuwar matarsa sai ya gudu ya bar garin.
“Bayan jami’an tsaron sun kamo shi aka saka masa rikodin din da matarsa ta yi ta  aika wa ‘yan uwanta kafin ta rasu.
“A rikodin din Olubukola ta ce ‘yan uwanta su kama Omotosho saboda shine yayi ajalinta.
Ta ce Omotosho ya kwada mata wani shigen kwado a kai bayan duka da ya lakada mata.
Oyeyemi ya ce fannin dake gurfanar da masu aikata laifuka irin haka za ta ci gaba da gudanar da bincike akai domin hukunta shi.
Iran ta gamu da gudumar Ingila a Qatar, ta jibga mata kwallaye 6 da raga
A wasa ta biyu da aka buga a kasar Qatar n a cigaba da wasan ƙwallon kafa na cin kofin Duniyq da aka buga ranar Litini, kasar Iran bata saha da daɗi ba a hannu Ingila.
Tun daga farkon rabin lokaci Ingila ta fara dirka wa Iran kwallaye a raga babu sani ba sabo.
Kafa n karshe wasa kuwa, Ingila ta zura wa Iran kwallaye har 6 a raga.
Sai dai maimakon abin kunyar ya yi yawa Iran ta samu ta jefa kwallo biyu kafin a tashi wasa
An tashi wasa 6-2.
Dan wasan Arsenal Saka ya jefa Kwallaye biyu a ragar Iran kafin aka canja dhi da Rashford na Manchester United.
Shima kuma yana shiga ya jefa ta sa kwallon.
Grealeash na Manchester City shima ya jefa kwallo daya a wasan.
A wasan ranar farko, wato ranar Lahadi, Equador ta lallasa mai masaukin baki da ci 2-0.
QATAR 2022: Fitattun ‘Yan Wasa 25 Da Ba Su Tafi Cin Kofin Duniya Ba
Yawancin waɗannan ‘yan wasa dai sun ji rauni ne, wasu kuma ba a ɗauke su a wannan shekarar ba, wasu kuma ƙasashen da su ke ne ba su samu damar zuwa ba.
Sergio Ramos
Erling Haaland
Mohamed Salah
David Alaba
Gianluigi Donnarumma
Roberto Firmino
Paul Pogba
N’Golo Kante
Thiago Alcantara
10 .
Kepa Arrizabalaga
Riyad Mahrez
Andy Robertson
Christopher Nkunku
Victor Osimhen
Pierre Aubameyang
Zlatan Ibrahimovic
Jadon Sancho
Timo Werner
Recce James
Babacar Kamara
David de Gea
Marco Reus
Kim Pambe
Yuta Nakayama
Sadio Mane (zai shiga cikin ‘yan kallo a sitadiyan).
QATAR 2022: Shugaban FIFA ya ragargaji ƙasashen Turai, ya kira su ‘munafukan banza, munafukan wofi’
Shugaban Hukumar Ƙwallon Ƙafa ta Duniya, FIFA, Infantino, ya  ragargaji ƙasashen Turawan Yamma masu sukar Qatar kan zargin take ‘yancin ɗan Adam.
Infantino ya kira su munafukan banza, munafukan wofi, a wata tattaunawa da ya yi da taron manema labarai a Doha, babban birnin Qatar, ranar Asabar, jajibirin fara fafata gasar.
Kakkausar maganar Infantino ta zo ne dangane da caccakar Qatar da ake yi cewa baƙi ‘yan ƙasashen waje da su ka je aikin ƙarfi Qatar wajen gina filayen wasa sun mutu da dama, har mutum 6,500.
Infantino ya ce ya kamata a dubi irin ƙoƙarin da Qatar ta yi wajen shirya gagarimin taron gasar.
Ya ce, “idan ana maganar take haƙƙin ɗan Adam, ai babu wanda ya kai ƙasashen Turawa.
“Haƙƙin da Turawa su ka danne a duniya shekaru 3,000 baya, ya yi munin da sai sun shekara 3,000 nan gaba su na neman afuwa kafin a saurare su.
“Ni Baturen asalin  Italiya ne, haifaffen Sweden.
Idan kun yi maganar take haƙƙin ma’aikata baƙi a Qatar, ai baƙi masu son shiga ƙasashen Turai neman aiki har mutum 25,000 suka mutu, saboda an rufe kan iyakoki, an hana su shiga tsakanin 2014 zuwa 2022..
“Dubban baƙi sun shiga Qatar ta hanyar da doka ta gindaya, sun yi aiki, sun samu kuɗi nunki 10 na abin da za su samu a ƙasashen su ko wasu ƙasashen Turai.
“Kuma ai kamfanonin ƙasshen Turai ne su ka yi aikin gine-gine a Qatar, kuma a wurin su baƙin da ake cewa ana danne masu haƙƙi su ka yi aiki a Qatar.”
Infantino ya ce “ina jin kai na ni Bature ne, ina jin kai na ni Balarabe ne, ina jin kai na ni baƙin ma’aikatan Qatar ne.
Ina jin kaina ni mace ce.
Duk wanda ya danne min haƙƙi ba zan ji daɗi ba.
To amma ni tun ina a ƙaramin yaro aka fara nuna min wariyar launi a Turai, saboda ina da jan gashi sosai a kai na.”
Ya ce FIFA ta yi rawar gani a Qatar wajen sa gwamnatin Qatar yanka wa ma’aikata ƙa’idar mafi ƙanƙantar albashi, ‘yancin damar sauya wurin aiki da sauran haƙƙoƙi.
Ko a ranar Juma’a sai da FIFA ta amince da dokar Qatar ta haramta shan giya da sayar da ita a filayen ƙwallon ƙasar guda 8 da za a yi wasannin cikin kofin duniya, wanda za a fara a ranar Lahadi.
Ziyarar Atiku a Hadejia ya karfafa wa PDP guiwa a Jigawa – Dan takarar Sanatan PDP
Dan takarar Sanatan Jigawa ta Arewa maso Gabas karkashin Jam’iyyar PDP a zaben 2023, Nuraddeen Muhammad ya yaba ziyayar da dan takarar Shugaban Kasa na jam’iyyar, Atiku Abubakar ya kai ga Mai martaba Sarkin Hadejia Maimartaba Adamu Abubakar-Maje don jajanta masa da al’ummar masarautar kan ambaliyar ruwa da ya yi barna a yankin a karshen daminar bana.
Muhammad wanda tsohon Minista ne a Ma’aikatar Harkokin Waje, kuma Minista mai Kula da Ma’aikatar Watsa Labarai ta Tarayya, ya bayyana ziyarar a matsayin mai muhimmanci ga mazabarsa wadda kuma ya karfafa musu gwiwa tare da nuna cewa kasancewarsa sanata da kuma sabuwar gwamnatin PDP da suke fatar kafawa za su bayar da muhimmanci wajen magance matsalar ambaliya.
Tun farko Mai martaba Sarkin Hadejia ya bayyana Atiku a matsayin masoyin Hadejawa da kuma jihar, inda ya yi kira ga gwamnatoci a dukkan matakai su magance matsalar ambaliya da take aukuwa duk shekara.
A yayin ziyarar tsohon Mataimakin Shugaban Kasa wanda ya bayar da tallafin Naira miliyan 50 don tallafa wa wadanda ambaliyar ya shafa ya jingina karuwar ambaliyar kan sauyin yanayi inda ya ce kokarin magance matsalar tare da bin hanyoyin rage dumamar yanayi ne mafita kuma shi ne abin da zai mayar da hankali inda ya zama Shugaban Kasa a Mayun 2023.
Wadanda suka rufa wa Atiku baya a yayin ziyarar sun hada da mai masaukinsa tsohon Gwamnan Jihar, Sule Lamido da Babban Daraktan Kwamitin Kamfe na Atiku/Okowa kuma Gwamnan Jihar Sakkwato, Aminu Tambuwal da dan takarar Gwamnan Jihar a karkashin Jam’iyyar PDP Mustapha Sule Lamido da mataimakinsa Dokta Babandi Ibrahim-Gumel da shugabanni da dimbin magoya bayan jam’iyyar.
Idan za a iya tunawa Jihar Jigawa ta yi fama da ambaliya musamman a yankin Arewa maso Gabas a watab Satumban bana, inda mutum 106 suka rasa rayukansu sannan aka yi asara ta biliyoyin Naira.
Atiku ya kai irin wannan ziyara ga Mai martaba Sarkin Dutse, Mai martaba Nuhu Muhammad-Sunusi a fadarsa da ke Dutse fadar jihar.
RIKICIN GWAMNATI DA ASUU: Malaman jami’o’i sun yi asarar albashin watanni takwas na yajin aikin su – Ministan Ilmi
Gwamnatin Najeriya ta ce ta na nan kan bakan ta na matsayar da ta ɗauka dangane da yajin aikin malaman jami’o’i, inda ta ce ‘idan ba ka yi aiki ba, to ba ka da albashi.
Ministan Harkokin Ilmi, Adamu Adamu ne ya bayyana haka, abin da ke nufin cewa ba za a biya malaman jami’o’i albashin su na watanni takwas da su ka yi su na yajin aiki ba.
Adamu ya jaddada wannan matsaya ta Gwamnatin Tarayya, bayan tashi daga Taron Majalisar Zartaswa, wanda Shugaba Muhammadu Buhari ya jagoranta, a ranar Laraba.
Minista Adamu ya ƙara jaddada wannan bayani ne lokacin da ya ke ganawa da manema labarai a Fadar Shugaban Ƙasa, inda ya ce ba za a biya albashi ga duk makamin da bai yi aikin koyarwa ba.
Sai dai kuma ya ƙaryata rahotannin da ke cewa gwamnatin ta maida malaman jami’o’i ma’aikata na wucin-gadi, maimakon na dindindin ɗin da su ke kafin a yanke masu albashin watan jiya.
Gwamnatin Najeriya ta yanke wa malaman jami’o’i albashin watan da su ka karɓa bayan komawa aiki daga yajin aikin watanni takwas.
Ita dai gwamnati ta ce ba za ta biya malaman jami’o’i albashin watan Fabrairu zuwa Octoba ba, saboda a tsawon watannin takwas duk yajin aiki su ke yi.
Baya ga ASUU, gwamnati ta riƙe albashin sauran ƙungiyoyin ma’aikatan gwamnatin tarayya da su ka tafi yajin aiki har na tsawon watanni huɗu.
Kungiyoyin da abin ya ritsa da su sun haɗa da SSANU, NAAT da NASU.
A watan Oktoba dai gwamnati ta biya malaman jami’o’i albashin kwanaki 18 kaɗai, waɗanda ta ce su ne malaman su ka shafe bayan komawa yajin aiki kafin watan ya ƙare.
Tuni dai wannan mataki da gwamnatin tarayya ta ɗauka ya sake jefa ASUU shiga zanga-zangar ƙin amincewa da matakin.
Da farko Kakakin Majalisar Wakilai ta Ƙasa, Femi Gbajabiamila ya shiga tsakani, inda ya ce ya na da ran za a biya malaman albashin na su na watanni takwas, amma tsitstsinka masu za a yi.
Sai dai kuma kalaman da su ka fito daga bakin Ministan Ilmi a ranar Laraba, sun nuna cewa gwamnati ba za ta biya su albashin na watanni takwas ɗin ba.
Shugaban jami’ar MAAUN, Farfesa Gwarzo, ya yi wa shugaban kasar Nijar Bazoum ta’aziyyar rasuwar mahaifiyar maiɗakin sa, Hajiya Bintou
Shugaban jami’ar MAAUN dake Nijar da Najeriya, Farfesa Adamu Gwarzo ya kai wa shugaban kasar Nijar, Mohammed Bazoum ziyarar ta’aziyyar rasuwar sirikar sa, wato mahaifiyar mai ɗakinnsa, Hajiya Bintou.
Hajiya Bintou ta rasu a wani asibiti a kasar Faransa bayar fama da ta yi da ƴar gajeruwar rashin lafiya.
Hadjiya Bintou ta rasu ranar 29 ga Oktoba.
Farfesa Gwarzo ya ziyarci fadar shugaban kasar Nijar ranar Laraba inda ya mika ta’aziyyar sa sannan kuma da yi mata adduar Allah ya kyautata makwancinta, Amin.
” Wannan rahi ya shafe mu gaba ɗaya ne.
Hadjiya Bintou ta yi rayuwa ne wanda kowa da ya santa zai yi alfahari da irin wannan rayuwa.
Allah muke roko ya gafarta mata, sannan ya bamu duka jimurin hakurin wannan rashi da mukayi.
Shugaban kasar Nijar, Bazoum ya godewa Farfesa Gwarzo bisa wannan ziyara da ya kawo masa har gida don yi masa ta’aziyyar rasuwar mahaifiyar maiɗakinsa, Hajiya Bintou.
PDP ce kaɗai za ta iya maida wa ‘yan Najeriya annuri a fuskokin su – Liyel Mike
Tsohon Gwamnan Jihar Cross Riba, Liyel Imoke, ya bayyana cewa matsawar ‘yan Na son sake ganin hasken annuri a fuskokin su, to su fito su zaɓi PDP a zaɓen shugaban ƙasa na 2023.
Imoke ya yi wannan kira ga magoya bayan PDP na jihar sa da ƙasa baki ɗaya, a lokacin da ya ke jawabi wurin ƙaddamar da Kwamitin Yaƙin Neman Zaɓen Shugaban Ƙasa na Atiku Abubakar da Ifeanyi Okowa, a jihar.
Ya ce kowa shaida ne kuma ya ji a jikin sa, irin halin ƙuncin da ‘yan Nijeriya su ka shiga a shekaru bakwai na mulkin PDP.
Daga nan ya ce ya zama wajibi idan ‘yan ƙasar nan su na bukatar sake rayuwa cikin annashuwa da farin ciki, to su zaɓi PDP, tunda sun jaraba APC, amma ta ƙara jefa jama’a cikin halin ƙunci.
Imoke ya yi kira da a zaɓi PDP tun daga sama har ƙasa, domin hakan shi ne zai sa sabuwar gwamnatin da PDP za ta kafa, za ta yi karsashin da za ta samar da ayyukan raya ƙasa da kuma fitar da miliyoyin mutanen da su ka afka cikin ƙunci, talauci da rashin tsaro.
Tsohon gwamnan ya yi wannan bayani da kuma kira a daidai lokacin da Atiku ya ce a shirye ya ke ya yi sulhu da hasalallun gwamnonin PDP biyar, waɗanda har yanzu ba su goyi bayan takarar sa ba.
A ƙarshen makon da ya gabata ne dai Atiku ya ce ya na maraba da tayin sulhun da rundunar Wike ta nemi a yi.
Ɗan takarar shugabancin ƙasa a ƙarƙashin PDP, Atiku Abubakar, kuma tsohon Mataimakin Shugaban Ƙasa, ya bayyana cewa ya na maraba lale da tayin neman yin sulhu da Gwamnan Jihar Ribas, Nyesom Wike da magoya bayan sa su ka nema.
Atiku ya kuma nuna cewa ya amince da sasantawa da su Wike ɗin domin a kawo ƙarshen rikici da dambarwar da su ka dabaibaye PDP.
Ya ce yin hakan abu ne mai muhimmancin da zai ƙara haɗa kan ‘yan jam’iyya, sannan ya ƙara ƙarfafa PDP ƙwarai da gaske.
Atiku ya yi tsinkayen cewa tun da aka fara wannan dambarwa da Wike da ‘yan ɓangaren sa, bai taɓa rufe masu ƙofar shiga a sasanta ba.
Daga nan ya yi kira ga dukkan shugabannin jam’iyya da magoya bayan ta su kasance masu goyon bayan wannan ƙoƙarin sasanci.
Idan ba a manta ba, bayan ɓangaren Wike ya ziyarci Gwamna Bala Mohammed na Jihar Bauchi, sun shaida wa manema labarai cewa har yanzu ƙofar zama a sasanta tsakanin su da Atiku da PDP a buɗe ta.
Cikin wata sanarwa da Kakakin Atiku mai suna Paul Ibe ya fitar, ya ce sasancin shi ne mafi alheri domin a ƙara wa jam’iyya ƙarfi, karsashi, sannan kuma a samu haɗin kai baki ɗaya.
Sannan kuma a wurin ne Gwamna Samuel Ortom na Jihar Benuwai ya nemi afuwar zafafa kalaman da ya yi kan Atiku, inda ya ce da ya zaɓi Bafulatani, gara ya mutu.
INA MAI SON TUKUICIN NAIRA MILIYAN 3?
: Rundunar Tsaron Najeriya na neman Turji, Kachalla, Halilu Sububu da wasu ‘yan ta’adda 15
Rundunar Tsaro ta Sojojin Najeriya ta buga fastar cigiyar wasu riƙaƙƙun ‘yan ta’adda masu garkuwa da mutane su 19, waɗanda ta ce ta na farauta ruwa-jallo.
Ciki wata sanarwar da Daraktan Yaɗa Labarai na Hedikwatar Tsaron Sojojin Najeriya, Jimmy Akpor ya ce akwai lada ko rikuicin naira miliyan 3 ga duk wanda ya bada labarin da ya yi sanadiyar kama ɗaya daga cikin kowane ‘yan bindigar 19.
Ya ce waɗanda ake cigiya ɗin su ne su ka addabi jihar Zamfara da kisa, fashi da garkuwa.
Cikin waɗanda ake neman kuma aka buga fastar hotunan su, akwai Bello Turji, Sani Ɗangote, Leko, Dogo Nahali, Halilu Sububu, Nagoma da Nasanda.
Sauran sun haɗa da Ali Kachalla, Abu Raɗɗe, Ɗanɗa, Sani, Umaru Ɗan Hajiya, Isiya Kwashen Garwa, Alhaji Ado Aliero da Monore.
Akwai kuma Gwaska Ɗanƙarami, Ɓaleri, Mamudu da Nagala.
Sanarwar ta ce duk wani mai ƙarin bayanin yadda za a damƙe ɗayan su to ya buga lambar wayar nan: 09135904467.
Ba a ayyana ranar dawowa da zirgar-zirgar jirgin kasan Kaduna-Abuja ba – NRC
Shuagaban Hukumar Jiragen Kasan Najeriya, Fidet Okhiria ya karyata labaran da aka yada cewa wai jirgin Kasa na fasinjoji na Abuja-Kaduna zai dawo aiki gadan-gadan daga ranar 24 ga wannan wata.
Okhiria ya bayyana cewa akwai shirin dawo da aikin jirgin kasan amma ba a sanar da wata rana da zai fara aiki ba.
” Tabbas kamar yadda ministan Sufuri ya bayyana cewa jirgin zai fara aiki a cikin wannan wata, ba a sanar da wata rana da zai fara jigilar fasinjoji ba har yanzu, saboda haka mutane su yi watsi da wata rani da ake yadawa wai ranar ce zai fara aiki.
A karshe ya yi kira ga mutane da su yi watsi da wannan sanarwa cewa ba daga hukumar ta fito ba.
RIKICIN PDP: Jonathan ya ƙaryata zargin cewa shi ke tunzira gwamnonin PDP 5 da su ka ‘fanɗare’ wa jam’iyya
Tsohon Shugaban Ƙasa, Goodluck Jonathan, ya ƙaryata tare da nesanta kan sa daga wani rahoton da aka ce shi ke tunzira gwamnonin PDP biyar da su ka fanɗare su kauce wa goyon bayan takarar Atiku Abubakar a zaɓen 2023.
Rahoton dai ya nuna cewa tun asali Jonathan ne ya kitsa tuggun da ya ingiza gwamnonin da su ka haɗa da Nyesom Wike, Seyi Makinde, Ifeanyi Ugwuanyi, Samuel Ortom da Ikpeazu na Abiya yi wa shugabancin Iyorchia Ayu tawaye, lamarin da ya yi munin da gwamnonin biyar su ka ƙi goyon bayan takarar Atiku Abubakar.
Cikin wata sanarwa da Kakakin Yaɗa Labaran Jonsrhan, wato Ikechukwu Ize ya fitar a ranar Juma’a, Jonathan ya ce waɗanda su ka ƙirƙiri wannan ƙarya da yarfe da sharri kan sa, ba su nufin PDP da alheri, kuma ba masu fatan a samu sulhu a cikin jam’iyyar ba ne.
Eze ya ce Jonathan ya yi kira da a gaggauta shawo kan lamarin idan har PDP na buƙatar samun nasara.
Yayin da PDP ke ci gaba da kamfen, a gefe ɗaya kuma ta na ƙara shiga cikin rikici, domin a farkon makon jiya wannan jarida ta buga labarin yadda Wike, Ortom da sauran hasalallun gwamnonin PDP su ka dira Bauchi zawarcin ƙwace Gwamna Bala da Atiku.
Gwamna Samuel Ortom na Jihar Benuwai tare da sauran gwamnoni uku masu adawa da takarar shugaban ƙasa da Atiku Abubakar ke yi, sun kai wa Gwamna Bala Mohammed na Bauchi ziyara a ranar Laraba.
Ortom ya samu rakiyar Gwamna Nyesom Wike na Ribas, Okezie Ikpeazu na Abia da Ifeanyi Ugwuanyi na Enugu.
Daga cikin hasalallun gwamnonin biyar,  Gwamna Seyi Makinde na Oyo ne bai samu damar kai wa Gwamna Bala ziyarar ba.
Ortom wanda kuma shi ne Shugaban Ƙungiyar Gwamnonin PDP Masu Muradin Gaskiya, ‘yan G5, sun yi ganawar sirri da Bala a cikin Gidan Gwamnatin Jihar Bauchi.
Wike ya yi magana a madadin sauran gwamnonin, inda ya fara da bayar da haƙurin rashin zuwan Gwamna Makinde na Oyo, saboda ba ya ƙasar.
Ya ce sun je ne domin su jajanta masa kuma su goya masa baya a kan saɓanin sa da Atiku Abubakar.
“Mun zo Bauchi domin mu ji abin da ya faru da shi, kuma idan akwai hanyoyin da za mu iya ba shi shawarwari nagari.
“Duk abin da ya shafi Gwamna Bala, to mu ma ya shafe mu.
Dalilin zuwan mu kenan ba wani abu ba,” inji shi.
Da ya ke magana, Gwamna Bala ya ce ya yi farin cikin karɓar baƙuncin gwamnonin waɗanda su ka je domin nuna masa goyon baya.
Ya ƙara da cewa Bauchi a gidan su ne.
“Su na kiran kan su PDP G5, ai ya kamata a ce ina cikin su, amma sai su ka maida ni saniyar-ware saboda wani dalili na su.
“Amma duk da haka babu ranar da ba zan yi waya da ɗaya daga cikin su ba.
Saboda ai wanda ra’ayin ku ya zo ɗaya ai shi ne abin tuntuɓar ka kuma abin shawarar ka a kullum.
“Abin da ya fi burge ni game da su shi ne su na da ƙarfin jure dafin kibiyar duk wani ƙalubale.
“Ra’ayi na ya ɗan sha bamban da na su, amma dai ina jin zafin abin da aka yi masu, su ma su na jin ciwon abin da aka yi min.
“Mu na fuskantar ƙalubale a Bauchi, musamman na masu yin ‘anti-party’, masu shirya tuggu da ‘yan kitsa sharri,” inji Bala.
Bala ya ce ziyarar da gwamnonin su ka yi masa ta ba shi damar sanar da su damuwar sa, fargabar sa da kuma gagarimin hadarin ya zai iya tirniƙe su nan gaba.
Bala dai ya na cikin Rundunar Yaƙin Atiku Abubakar.
Shi ne Mataimakin Kwamandan Arewa.
Haka shi ma Seyi Makinde na Oyo, shi ne Mataimakin Kwamandan Kudu.
Bala na cikin ‘yan takara, amma ya samu ƙuri’u 20 kacal.
Kotu ta tunɓuke wa Sanata Bwacha rawanin muƙamin Sanata dalilin komawa APC da ya yi daga PDP
Babbar Kotun Tarayya dake garin Jalingo jihar Taraba ta tumbuke wa sanata Emmanuel Bwacha rawanin sa na kujerar sanata da yake akai bisa dalilin canja sheka da yayi daga PDP zuwa APC.
Alkalin Kotun , Maishari’a Simon Amobeda, ya umarci Bwacha ya gaggauta yin sallama da wannan kujera.
Jam’iyyar PDP ce ta kai karar Bwacha Kotu, inda ta roke ta ta sauke sanata Bwacha daga kujerar sanata da yake akai saboda ya sauya sheka.
Kotu ta ce Bwacha na zaman PDP ne a majalisar Dattawa, sauya sheka da yayi ya ruguza wannan auratayya ta sa da kujerar sanata, saboda haka kujerar sanatan da yake akai ta haramta masa yanzu.
Idan ba a manta ba, a cikin watan jiya wata kotu ta soke takarar sanatan ɗan takarar gwamnan jihar Taraba, na Jam’iyyar APC.
Kotun da ta yanke wannan kara ta ce ba a yi sahihin zaɓeba a lokaci n zaben fidda gwani.
Likitocin bogi sun ƙwace wa ƙwararrun likitoci aiki a asibitocin Najeriya – Ƙungiyar Likitoci
Ƙungiyar Likitocin Asibitocin Gwamnati da na Masu Zaman Kan su, sun koka da yadda ambaliyar likitocin bogi ke neman mamaye harkokin duba marasa lafiya a ƙasar nan.
A kan haka ne su ka ce abin ya yi muni a Jihar Ogun, har su ka yi kira ga Gwamna Dapo Abiodun ya tashi tsaye domin ya kakkaɓe likitocin bogi da ‘yan damfara masu buɗe asibitoci duk da cewa ba su san komai a harkar likitanci ba.
Shugaban kungiyar ta ANPMP, Oluwakayode Olayebi, ya bayyana cewa lamarin ya yi muni inda ta kai a jihar Ogun nas-nas su na buɗe asibitin kuɗi har su na luma wa marasa lafiya wuƙa a jiki, su na yi masu tiyata.
Ya ce hakan na haifar da mace-macen marasa lafiyar da su ka faɗa hannun masu karambanin aikin likitanci waɗanda ba su san komai ba dangane da tiyata da sauran su.
Cikin watan Oktoba ne Kungiyar Likitoci ta Najeriya (NMA) ta ce aƙalla 24,000 ne kaɗai a Najeriya, sauran sun gudu Ingila, Saudiyya da Qatar.
Shugaban Ƙungiyar Likitocin Najeriya (NMA), Rowland Uche, ya bayyana cewa a yanzu likitocin da su ka rage a Najeriya ba su wuce 24,000 ba, duk kuwa da cewa al’ummar ƙasar ta kai yawan mutum miliyan 200.
Ya ce hakan na nuni da cewa duk likita 1 ya na kula da mutum 10,000 kenan.
“A kudancin ƙasar nan likita ɗaya ne ke kula da mutum  30,000.
Amma a Arewa akwai ma inda likita ɗaya ne tilo a cikin mutum 45.
“Abin takaici a yankunan karkara wasu sai sun yi tafiyar sama da kilomita 30 kafin su samu ganin likita.
Hukumar Lafiya ta Majalisar Ɗinkin Duniya dai ta ce kamata ya yi a ce akwai gamayyar likitoci, nas-nas da unguwar zoma 23 a duk mutum 10,000.
Haka kuma Rowland ya Yi ƙarin bayani dangane da yadda ƙwararrun likitocin Najeriya fiye da 5,000 su ka yi hijira zuwa Ingila.
An tabbatar da cewa fiye da ƙwararrun likitoci ‘yan Najeriya 5,000 ne su ka tsallake zuwa Ingila a cikin shekaru takwas.
Tabbacin adadin waɗannan alƙaluma ya fito daga bakin Shugaban Ƙungiyar Likitocin Najeriya (NMA), Uche Rowland, yayin da ya ke jawabi wurin wani taron tattauna ƙarancin likitoci a Najeriya da kuma dalilin yawan ficewar su zuwa ƙasashe, musamman Ingila.
An shirya taron ne a Abuja ranar Laraba, a ƙarƙashin ƙungiyar dRPC.
Najeriya na fama da ƙarancin likitoci ta yadda aƙalla an yi ƙiyasi da kirdadon cewa likita 1 ne ke duba mutum 5,000, saɓanin ƙa’idar da Hukumar Lafiya ta Majalisar Ɗinkin Duniya ta gindiya cewa kada likita 1 ya zarce duba mutum 600 kacal.
Yadda Likitocin Najeriya Ke Tururuwar Zuwa Ingila:
“Cikin 2015 likitoci 233 ne su ka koma Ingila su na aiki.
A cikin 2016 kuma likitoci 276 ne.
Sai kuma cikin 2017 likitoci 475 su ka yi ƙaura zuwa Ingila su na aiki.
“Cikin 2018 kuwa an tabbatar da tafiyar likitoci 856, sai kuma cikin 2019 har likitoci 1,347 su ka tafi Ingila yin aiki a can.
“Cikin 2020 wasu likitoci 833 su bi hanya zuwa Ingila, sai kuma wasu 932 a cikin 2021.” Haka Rowland ya tabbatar.
Fargabar Ƙwararar Likitocin Najeriya Zuwa Ingila A 2022:
Rowland ya kuma tabbatar da cewa a cikin watanni shida na farkon 2022, ƙwararrun likitocin da aka bai wa horon aikin likita a Najeriya har su 737 ne su ka fice zuwa Ingila.
Ya ce lamarin abin tsoro ne, domin hakan ya nuna cewa adadin yawan waɗanda su ka koma Ingila cikin 2022 zai zarce na kowace shekara, idan aka haɗa da lissafin waɗanda su ka fita daga watan Yuni zuwa Disamba 2022, domin ba a lissafa da su daga ɗin ba.
Rowland ya ce ƙasar Indiya ce ta fi yawan likitoci baƙi a Ingila, sai Pakistan, sai kuma Najeriya wadda ita ce ta uku.
An tabbatar da cewa akwai ƙwararrun likitoci ‘yan a Ingila za su kai 9,976.
Jami’an Lafiya 13,609 Sun Shiga Ingila Daga Najeriya Cikin 2022 -Hukumar Shige-da-ficen Ingila:
Hukumar Kula da Shigar Baƙi Cikin Ingila ta fitar da rahoton cewa aƙalla adadin jami’an lafiya 13,609 aka bai wa lasisin shiga su yi aiki cikin Ingila a cikin 2023.
Hukumar ta ce an bai wa ‘yan Indiya har mutum 43,966 wannan damar.
Dalilin Ficewar Likitocin Najeriya Zuwa Ingila:
Rowland ya ce daga cikin dalilan ficewar akwai yadda gwamnati ba ta ɗaukar batun kiwon lafiya da muhimmanci.
“Kasafin bara Gwamnatin Tarayya ta ware wa fannin lafiya ƙasa da kashi 5% cikin 100% na kasafin kuɗi.
Sannan kuma akwai matsalar tsaro, inda ‘yan bindiga ke yawan yin garkuwa da likitoci, ‘yan ta’adda kuma na yawan kashe wasu.”
Daga zaɓen 2023 ba za a ƙara jin ɗuriyar APC ba – Atiku
Ɗan takarar zaɓen shugaban ƙasa na PDP a 2023, Atiku Abubakar, ya bayyana cewa jam’iyyar APC wani gungu ne na ‘yan siyasar da ba za a sake jin ɗuriyar su bayan zaɓen 2023 ba.
Ya ce yanzu a Najeriya PDP kaɗai ce mai jam’iyyar da ta rage, kuma ita za ta lashe zaɓe mai zuwa.
Ya ce APC ta kassara ƙasar nan har ta kusa durƙusar da ita, za ta ɓace, a neme ta a rasa bayan zaɓen 2023.
Atiku ya yi wannan bugun-ƙirji a lokacin da Kwamitin Yaƙin Neman Zaɓen sa ya ƙaddamar da Kwamitin Matasa na Yaƙin Neman Zaɓen PD (PDP-NYCN), ranar Alhamis, a Abuja.
“Maganar gaskiya, PDP kaɗai ce jam’iyya a Nijeriya.
APC wani gungu ne kawai, kuma za mu yi nasarar korar su a ranar zaɓe.
Mutuwa murus jam”iyyar za ta yi idan mu ka kore su daga kan mulki,” haka ya shaida wa matasa a wurin ƙaddamarwar.
“PDP za ta bai wa ɗimbin matasa dama a ƙasar nan, ba tare da yin la’akari ko nuna bambancin gida, arziki ko talaucin iyayen kowane matashi ba.
Ko ɗan talaka ko ɗan wanene kai, PDP za ta taimake ka har ka cimma kyakkyawan ƙudirin ka a rayuwa.
“Kai ko da Atiku ya kammala wa’adin sa ya sauka, to wani Atiku ɗin zai hau,” haka tsohon Mataimakin Shugaban Ƙasa daga 1999 zuwa 2007 ya jaddada.
Daga nan kuma ya hori PDP-NYCN su shiga ko’ina a faɗin ƙasar nan su wayar da kan matasa kafin zaɓe.
“Ku je ku ba su tabbaci, ku ƙarfafa masu guiwa da zukata.
Ku nuna masu cewa duk matsalar da APC ta jefa ƙasar nan, har yanzu ana fatan maida ta kan turbar bunƙasa.
Ku ɗauki wannan aiki da gaske, ku jajirce.
Shi ne damar da za ku samu nan gaba, kuma shi ne damar iyalin ku da ƙasar ku.
“Saboda haka ina umartar ku da yin aiki tuƙuru domin ku ceto ƙasar nan, ta hanyar haɗa kan dukkan ‘yan Nijeriya, musamman musamman magoya bayan PDP.”
Ya kamata ƙabilar Igbo su rungumi Tinubu, su daina nukura da shi – Nnamani, Sanatan PDP
Sanatan PDP daga Jihar Enugu,  Chimaroke Nnamani, ya kira ga ƙabilar Igbo arankatakaf cewa su rungumi ɗan takarar shugaban ƙasa na PDP, Bola Tinubu domin ya yi nasara a zaɓen 2023.
Cikin wata sanarwar da ya fitar ga kafafen yaɗa labarai, har da PREMIUM TIMES, Nnamani ya ce ya cancanci su zaɓi Tinubu, saboda irin gagarimar rawar da ya taka wa ƙabilar Igbo a rayuwar sa.
Nnamani wanda ɗan PDP ne, amma bai fito ya tallafi takarar Atiku Abubakar ba, ya ce ƙabilar Igbo su daina nukura ko nuna ƙiyayya ga Yarabawa.
Ya fara buga misali da yadda Gwamnan Yankin  Yamma na mulkin soja, Adekunle Fajuyi ya sadaukar da ran sa a 1966 wajen kare Shugaban Mulkin Soja na lokacin, Janar Irinsi wanda ‘yan juyin mulki su ka kashe su tare.
Nnamani ya ce Tinubu ya cancanta, don haka ƙabilar Igbo ta bi Tinubu kawai.
Batun haƙilon mulkin Najeriya da Igbo ke yi kuwa a yanzu, ya ce su haƙura, su bi Tinubu, sai su sake ƙaƙƙarfan shiri a gaba.
Farkon fara kamfen ɗin Atiku dai sai da Nnamani ya fito ya ce ganganci ne ya sa PDP ta fara kamfen ba tare da gwamnonin ta biyar ba.
Tsohon Gwamnan Jihar Enugu, kuma Sanata a yanzu, Ken Nnamani, ya ce babban kuskure ne da ganganci da har jam’iyyar PDP ta fara kamfen ɗin zaɓen shugaban ƙasa, ba tare da gwamnonin jam’iyyar biyar daga kudu ba.
Nnamani ya bayyana haka cikin wata sanarwar da ya aiko wa PREMIUM TIMES a ranar Talata.
Ya ce kwata-kwata ba daidai ba ne, kuma kasada ce babba a ce PDP ta fara yaƙin neman zaɓen ta a kudu, Jihar Akwa Ibom, ba tare da gwamnonin kudu biyar da ke cikin jam’iyyar ba.
Ya ce bai ga yadda za a yi nasara ba, idan gwamnonin biyar su ka ƙi bayar da haɗin kai lokacin zaɓe a jihohin su.
Ya ce ko an ƙi, ko an so gwamnonin jagorori ne a jihar su, kuma su ne kusa da jama’ar karkara ba ‘yan siyasar Abuja ba.
“Shi ɗan siyasar Abuja aikin shi kaɗai ya baza babbar riga ya shirya taron gangami, daga ranar kuma ba a ƙara ganin shi a jihar.
Gwamna shi ne mai jama’a.
Don haka idan ka wulaƙanta gwamna, to tamkar ka haɗa ne har da na ƙarƙashin sa duk ka wulaƙanta su.”
PREMIUM TIMES Hausa ta buga labarin cewa Jirgin yaƙin PDP na tangal-talgal, saboda gwamnoni biyar sun ƙi hawa a yi lodin kamfen tare da su.
Duk da cewa jam’iyyar PDP ta ƙaddamar da kamfen ɗin yaƙin neman zaɓen 2023 a Akwa Ibom cikin nasarar tara ɗimbin jama’a, ƙaurace wa gangamin da gwamnoni biyar su ka yi ya nuna har yanzu akwai jan-aiki ga Atiku sosai kafin ya dangana da kujerar shugaban ƙasa.
Gwamnonin guda biyar da ba su halarci taron ba, sun haɗa da Nyesom Wike na Jihar Ribas, Seye Makinde na Jihar Oyo, Ifeanyi Ugwuanyi na Enugu, Ikpeazu Okozie na Abiya sai kuma Samuel Ortom na Jihar Benuwai.
Su huɗun su na goyon bayan Wike ne, wanda ya jagorance su bijire wa PDP bayan an tsayar da Atiku takarar shugaban ƙasa.
Su biyar ɗin dai su na neman tilas sai shugaban PDP, Iyorchia Ayu ya sauka a naɗa ɗan Kudu, domin a tabbatar da adalci a shugabancin PDP.
Gangamin wanda PDP ta yi a Filin Wasa na Godswill Akpabio International Stadium, ya cika fal da magoya bayan PDP, inda a wurin Atiku ya sha alwashin cewa idan aka zaɓe shi, to za a yi bankwana da talauci da matsalar tsaro da rashin aikin yi a Najeriya.
Idan ba a manta ba, waɗannan gwamnoni biyar ba su halarci taron ƙaddamar da Kwamitin Yaƙin Neman Zaɓen Shugaban Ƙasa na PDP ba.
Masu bibiyar lamarin siyasa na ganin cewa PDP za ta iya fuskantar matsala matsawar ba ta sasanta da gwamnonin biyar ba.
Su Wike dai su na jin haushin yadda ɗan takarar shugaban ƙasa, Atiku Abubakar da kuma Shugaban PDP Iyorchia Ayu duk su ka fito daga yankin Arewa.
PREMIUM TIMES Hausa ta buga labarin da rundunar yaƙin Bola Tinubu na APC ta ce, rikicin da hasalallun gwamnonin PDP ke yi da shugabannin jam’iyyar su, alheri ne ga APC.
Rundunar Yaƙin Tinubu 2023 ta ce  turnuƙun rikicin da wasu hasalallun gwamnonin PDP ke yi da shugabannin jam’iyyar su, alheri ne ga jam’iyyar APC.
CIkin wata sanarwa da ɗaya daga cikin Kakakin Yaɗa Labaran Rundunar Tinubu, Festus Keyamo ya fitar a ranar Asabar, ya ce rikicin da ke faruwa a cikin PDP ya nuna cewa jam’iyyar ba za ta iya riƙe mulkin Najeriya ba, tunda har yau ta kasa ma sasanta rikicin da ke cikin gidan ta.
Keyamo ya ce PDP ba za ta iya haɗa kan Najeriya ba, tunda ta kasa haɗa kan iyayen jam’iyyar PDP ɗin.
Hasalallun gwamnonin dai bisa jagorancin Gwamna Nyesom Wike na Jihar Ribas, har yau sun ƙi goyon bayan takarar shugabancin ƙasa da Atiku Abubakar ke yi, bisa dalilin cewa babu adalci wajen raba muƙaman jam”iyyar, saboda an damƙa shugabancin PDP ga ‘yan Arewa, inda kuma a yankin ne ɗan takarar shugaban ƙasa, Atiku Abubakar ya fito.
Gwamnonin dai sun gindaya cewa kafin su fara goyon bayan Atiku, tilas sai Shugaban PDP, Iyorchia Ayu ya sauka an naɗa ɗan Kudu, domin a yi adalci.
Sannan kuma zargin da Wike ya yi wa Ayu kwanan nan, cewa ya raba wa shugabannin jam’iyyar cin hanci, kuma ya karɓi naira biliyan 1 a hannun wani a Legas, ya ƙara jefa PDP cikin ruɗani.
Keyamo ya ce har yau jam’iyyar PDP ba ta tuba daga ɗabi’ar ta na wawurar kuɗaɗe ba.
Don haka ba za ta yaudari ‘yan Najeriya ba a zaɓen 2023.
“Ai mu rikicin da wasu gwamnonin PDP ke yi da shugabannin jam’iyyar su, alheri ne a gare mu.
Sun kasa haɗa kan su, kuma rikicin wuru-wurun kuɗaɗe ya ƙara dagula PDP.
Hakan ya nuna har yau ba su tuba daga ɗabi’ar su ta sata ba.
Keyamo ya ƙara caccakar PDP cewa sun bi son ran Atiku, sun ƙi bai wa Kudu takarar shugaban ƙasa a zaɓen 2023, kamar yadda su ka yi yarjejeniya a baya.
GOBARA A PDP: ‘Da na goyi bayan a zaɓi Bafulatani gara na mutu’ – Saƙon Gwamna Ortom ga Atiku
Gwamna Samuel Ortom na Jihar Benuwai ya ce da ya goyi bayan zaɓen Atiku Abubakar a 2023, har gara mutuwa ta ɗauki ran sa.
Da ya ke magana a taron cin abincin dare a Gidan Gwamnatin Jihar Benuwai, Ortom wanda ya karɓi baƙuncin sauran fanɗararrun gwamnonin PDP su huɗu, ya ce duk wani ɗan asalin jihar Benuwai idan ya kuskura ya zaɓi Atiku, to ba ya kishin jihar sa ta haihuwa.
Gwamnonin da su ka halarci dinar sun haɗa da Okezie Ikpeazu na jihar Abiya, Seyi Makinde na Jihar Oyo, Ifeanyi Ugwuanyi na Ebonyi, sai kuma Nyesom Wike ɗin mai masaukin baƙi.
“Ba zan taɓa zaɓe ko goyon bayan takarar Atiku Abubakar ba.
Kuma duk wani ɗan jihar Benuwai da ya zaɓi Atiku Abubakar, to ba mai kishin Benuwai ba ne.
“Ni dai ba zan taɓa goyon bayan a zaɓi kowane Bafulatani ba, saboda su ne ke kashe jama’a a cikin jiha ta ba.
“Duk wanda zai je ya kai wa Atiku gulmar cewa na ce ba zan zaɓe shi ba, to ya je ya faɗa masa.
“Amma ni duk wani wanda ya yi min alƙawarin zai kare mutanen jiha ta, to shi zan zaɓa.
“Atikun me?
Babu ruwa na da shi.
Ba zan zaɓe shi ba, tunda Bafulatani ne, kuma Fulani ke kashe mutanen jihar mu.
Wanda ya zaɓi Atiku Abubakar kuwa to makiyin jihar Benuwai ne.
Dama makonni biyu sai da Gwamna Ortom ya ce Atiku ya fito ya roƙi gafarar sa, ‘Fulani zalla ba za su iya kafa shugaban ƙasa a PDP ba’.
Gwamna Samuel Ortom na Jihar Benuwai ya yi kakkausan kira ga ɗan takarar shugaban ƙasa na jam’iyyar PDP, Atiku Abubakar cewa ya fito ya roƙi afuwa daga wurin sa, saboda ya kantara masa ƙarya.
A ranar Laraba ce Ortom ya yi wannan gargaɗin ga Atiku, lokacin da ya karɓi siyasar da ƙungiyar Matasan Jemgbagh su ka je yin zanga-zanga a Gidan Gwamnatin Jihar Benuwai, a Makurɗi.
Ortom ya ce Atiku ya nemi afuwar Ortom, saboda ya ce ‘yan ‘uwan Ortom su na satar wa Fulani shanu a Benuwai.
“Yayin da na ji bayanin sa a labarai, nan da nan sai na tura masa saƙon tes ta WhatsApp, nan take kuma ya ba ni haƙuri.
“Amma sai na ce ya fito ya nemi afuwa, amma ya yi ƙememe ya ƙi fitowa sarari ya nemi afuwa daga wuri na.
“To ni abin da na ke cewa, ba zai yiwu Atiku ya yi wa dattijo kamar ni tsirara a tsakiyar kasuwa ba, sannan mu je gida ya suturta ni a cikin ɗaki.
“Ya shirga min ƙarya, kuma ba zan taɓa lamuntar haka ba.
Furucin da ya yi a kai na kalaman ƙiyayya ne,” inji Ortom.
Gwamna Ortom ya ce ba gaskiya ba ne da Atiku ya ce Ortom ɗin ya yi wa Fulani jam’u, ya ce dukkan su ɓatagari ne.
Ortom ya ce bai taɓa cewa haka ba.
“Wasu Fulani da dama abokai na ne, kuma na riƙe su amana har ta kai cikin ɗakin kwana na ma sun taɓa shiga.
Kuma ni ban taɓa korar Bafulatani ko ɗaya ba.
“Amma Fulani baƙi ‘yan ƙasar waje masu shigowa daga Mali, Mauritania da wasu ƙasashe, su ne ke yi wa mutanen jihar mu ta’addanci.
“Atiku ba ka yi wa mutanen Jihar Benuwai adalci.
To ka sani dai Fulani su kaɗai ba za su iya sa ka ci zaɓe har ka zama shugaban ƙasa ba.” Inji Ortom.
Sai dai kuma Ortom ya ce duk da rikita-rikitar da ta dabaibaye PDP, zai yi bakin ƙoƙarin sa domin jam’iyyar ta lashe zaɓen 2023.
Buhari zai sauka ya bar wa ‘yan Najeriya gadon sahihin zaɓe, tulin ayyukan raya ƙasa da tarihin inganta matasa -Gambari
Shugaban Ma’aikatan Fadar Shugaban Ƙasa, Ibrahim Gambari, ya bayyana cewa Shugaba Muhammadu Buhari za a rika tuna shi a matsayin shugaban da ya samar da sahihin zaɓe, ɗimbin ayyukan raya ƙasa da kuma bunƙasa matasa.
Cikin wata sanarwa da Mataimakiyar Daraktan Yaɗa Labarai ta Fadar Shugaban Ƙasa, Patience Tilley-Gyado ta fitar a ranar Lahadi, Gambari ya ce haka ne lokacin da ‘yan ƙungiyar LMI su ka kai masa ziyara a Fadar Shugaban Ƙasa.
Gambari ya yaba da yadda Shugaba Buhari ke mutunta doka da tsayawa bisa dokoki ko wa’adin da dokar ƙasa ta gindaya.
Ya ce za a riƙa tuna Buhari dangane da irin nagartaccen ginshiki da tubalin da ya gina don inganta rayuwar matasa da kuma sahihin zaɓe a ƙasar nan.
“Ya sha faɗa ba sau ɗaya ko sau biyu ba cewa tilas ba zai yiwu a canja wa ‘yan Najeriya wanda duk su ka zaɓa ba.
Kuma ya sha nanata cewa zai sauka daga mulki daga ranar 29 Ga Mayu, 2023.”
Gambari ya ce Buhari ya na tafiyar da mulki ba irin na almubazzaranci ba, don haka a cewar sa, Najeriya za ta riƙa tuna shi a kan haka bayan saukar sa.
Gambari ya yi wa maziyartan albishir da cewa, “ina ganin kun taki sa’a kasancewa an haife ku a Najeriya.
Saboda ƙididdiga ta nuna cewa nan da 2050 Najeriya za ta kasance ita ce ta uku wajen yawan al’umma a duniya, bayan Chana da Indiya.
RIKICIN PDP: Duk mai jayayya da shugabancin Ayu ya fice kawai ya huta – Ɗan takarar gwamnan Ogun
Ɗan takarar gwamnan Jihar Ogun na jam’iyyar PDP, Ladi Adebutu, ya shawarci duk wani wanda bai yarda da shugabancin Iyorchia Ayu a matsayin Shugaban PDP na Ƙasa ba, to ya fice daga jam’iyyar kawai a daina ka-ce-na-ce.
“Kotun Ƙoli ta sha yin irin wannan hukunci.
Idan ba ka gamsu da abin da ke cikin jam’iyyar da ka ke ciki ba, to ko dai ka haƙura a tafi a haka, ko ka fice daga jam’iyyar, ko kuma kai ma ka je ku kafa ta ku jam’iyyar.” Haka Adebutu ya bayar da shawara.
Ɗan takarar ya yi wannan kira ne, tare da nuna goyon bayan sa ga Ayu, a lokacin da shugabannin ƙabilu mazauna jihar Ogun su ka kai masa ziyara.
“Saboda haka Ayu shi ne shugaban jam’iyyar mu ta PDP, mu na goyon bayan sa, ba mu tare da masu son wai tilas sai an cire shi za su tafi tare da mu.
“Kuma nan a Jihar Ogun, mun yarda Honorabul Sikiralahi ne shugaban mu, shi ne kuma wakilin Ayu a jihar mu.
Adebutu ya na magana ne kan botsarewar da wasu gwamnoni biyar su ka yi, bisa jagorancin Gwamna Nyesom Wike na Jihar Ribas, masu neman tilas sai Ayu ya sauka a naɗa wa PDP shugaba daga Kudu.
Daga cikin shugabannin ƙabilun da su ka kai masa ziyarar a ranar Asabar, akwai Hausawa, Igbo, Ijaw, Idoma da sauran su.
Tuni dai wannan dambarwa ta neman cire Ayu ta haifar wa PDP matsalar da har ta fara kamfen ba tare da goyon bayan gwamnonin biyar ba.
PDP Ba Za Ta Iya Cin Zaɓe Ba Tare Da Mu Gwamnoni Biyar Masu Neman A Yi Adalci Ba -Gwamna Wike:
Cikin tsakiyar Oktoba ne Gwamna Nyesom Wike na Jihar Ribas ya bugi ƙirjin cewa idan ba su bayar da goyon baya ba, to babu yadda za a yi jam”iyyar PDP ta yi nasarar zaɓen shugaban ƙasa a 2023.
Wike ya bayyana haka a lokacin da ya ke ganawa da manema labarai a Fatakwal.
Ya ce gwamnonin biyar da su ka haɗa da shi kansa, Ikpeazu na Abiya da su Ortom na Benuwai da Seyi Makinde na Ogun da Ifeanyi Ugwuanyi ba abin rainawa ba ne, kuma ba ƙashin jefarwa ba ne.
“Idan ba mu bayar da haɗin kai ba, to PDP kamfen ɗin banza ta ke yi, ba cin zaɓe za ta yi ba.
Ko mazaɓar kansila ba za ta iya ci ba.”
Ya ci gaba da cewa masu maular ‘kudaden kama haya’ a hannun Ayu ke hana sasanta rikicin PDP.
Gwamna Nyesom Wike ya bayyana cewa wasu manyan ‘yan maular kuɗaɗen haya daga PDP ne ke hana ƙoƙarin da shi Wike ɗin ke yi domin a ɗinke ɓarakar da ke cikin jam’iyyar a cikin ruwan sanyi.
Wike da wasu gwamnonin PDP huɗu dai su na so Shugaban PDP Iyorchia Ayu ya sauka, a zaɓi ɗan kudu ya riƙe shugabancin jam’iyyar.
Wike ya yi zargin masu hana ruwa gudu a PDP ɗin, lokacin da ɗan takarar gwamnan Jihar Kuros Riba na PDP, Sandy Onor ya kai masa ziyara tare da wasu magoya bayan jam’iyyar.
Wike ya ce rikicin PDP ya ƙara muni ne haka kawai, saboda wasu marasa kishin jam”iyya da ya kira “kuraye da masu maular kuɗaɗen kama haya,” sun ƙi bari a wanzar da gaskiya, adalci da daidaito a cikin PDP.
Ya ce ba zai taɓa goyon bayan tafiyar PDP a yanzu ba, inda shugaban jam’iyya daga Arewa, ɗan takarar shugaban ƙasa daga Arewa sannan kuma Darakta Janar na Kamfen shi ma daga Arewa.
Ka zo mu haɗa hannu a yi tafiyar nan tare – Uba Sani ga Sha’aban
Bayan nasara da Sanata Uba Sani yayi a kotun tarayya dake Kaduna ranar Juma’a in da ta tabbatar masa da takarar kujerar gwamnan na jami’yyar APC a jihar Kaduna sanatan ya roki Sani Sha’aban da yayi hakuri ya zo su yi aika tare.
Babbar Kotun Tarayya dake Kaduna ta yanke hukuncin tabbatar wa sanata Uba Sani, ɗan takarar gwamnan Kaduna na APC kujerar takarar sa.
Idan ba a manta ba, ɗaya daga cikin ɗan takarar gwamna da ya fafata da Uba Sani a zaɓen fidda gwani ya yi korafin cewa wai ba wakilan gaskiya bane suka yi zaɓen da Uba Sani yayi nasara.
Sai dai kuma a hukuncin da kotun tarayya a garin Kaduna wanda maishari’a Mohammed Garba ya yanke, ya ce tun farko bai kamata akai maganar zaɓen fidda gwani kotu ba.
” Wannan Shari’a ba nan bane huruminta, rashin jituwa ce ta jam’iyya, domin ba akai ga za a ce wai kotu ta saka baki ba.
Saboda haka wannan kotu ba za ta saurari wannan kara ba, ta yi watsi da shi.
Hakan ya tabbatar da takarar Uba cewa shine sahihin ɗan takarar gwamna na Jam’iyyar APC a jihar Kaduna.
A dalilin wannan hukunci na kotu, masoyan ɗan takaran sun ɓarke da biki a cikin garin Kaduna.
A takarda da ya sakawa hannu da kansa wanda ya fitar bayan yanke hukuncin, Sanata Uba ya ce a matsayin su na ƴay jam’iyya ɗaya, ya hakura su zo  su hannu wuri guda don kayar da sauran abokan takarar na su na wasu jam’iyyun.
Kwamitin Majalisa ya zargi Ministar Kuɗi da Shugaban Kasafin kuɗi da laifin yi wa yaƙi da rashawa zangon ƙasa
Kwamitin Lura da Kuɗaɗe na Majalisar Wakilai ta Tarayya, ya nuna matuƙar damuwa dangane  da ƙwangen kuɗaɗen gudanar da ayyukan da ake yi wa Ofishin Akanta Janar na Ƙasa.
Shugaban Kwamiti Oluwale Oke ne ya yi masu wannan kakkausan zargi ga Ministar Harkokin Kuɗaɗe,.
Zainab Ahmed da kuma Darakta Janar na Ofishin Kasafin Kuɗaɗez Ben Akabueze.
Shugaban Kwamitin ya ce hana Ofishin Akanta Janar isassun kuɗaɗen gudanar da aikin sa, tamkar yi wa yaƙi da cin hanci da Gwamnantin Buhari ke yi zagon-ƙasa.
OK ya bayyana haka a ranar Laraba lokacin da ya ke kare kasafin ofishin sa na 2023 a Majalisar Tarayya.
Akanta Janar ɗin Adolphus Aghughu ne da kan sa ya je kare kasafin.
Ɗan Majalisar ya ce ƙwangen kuɗaɗen da ake yi wa Ofishin Akanta Janar kawai wani ƙullallen tuggu ne  domin a gurgunta ƙafafun da Ofishin Akanta Janar ke taƙama ya na yaƙi da cin hanci da rashawa.
Ɗan Majalisar ya yi fatali da ware  wa wani Ofishin Akanta Janar Naira miliyan 62 kacal, domin gudanar da manyan ayyuka, maimakon naira biliyan 2.5 waɗanda kwamitin ya rubuta amincewar a bayar.
Ya ce lamarin rashin mutunci ne kuma abin takaici, a ce a amince za a bayar da naira biliyan 2.5, daga baya a ware wa ofishin Naira miliyan 62 kacal.
“Mun ga irin yadda makusantan Shugaba Buhari, musamman Ministar Harkokin Kuɗaɗe da Shugaban Ofishin Kasafin Kuɗaɗe ke garauniyar yi wa tattalin arzikin ƙasaagon zagon ƙasa.
“Amma idan ba haka ba, ta yaya za su narka biliyoyin kuɗaɗe a cibiyoyin da ba wani ƙwaƙƙwaran tasiri gare su ba, shi kuma Ofishin Akanta Janar sukutum a ware masa Naira miliyan 62.”
“Ofishin Kasafin Kuɗi ya karya doka, saboda ya kamfaci kuɗi ya ba cibiyoyin da ba su komai, a waje ɗaya kuma ya bai wa Ofishin Akanta Janar a ba shi naira miliyan 62 kacal.
Na kama matata ‘Turmi da Taɓarya’ da ɗan uwana suna lalata – Magidanci a Kotun Abuja
Wani magidanci mai suna Justine Onu dake zaune Abuja ya roki kotun Jikwoyi ta raba auren sa da mai ɗakinsa a bisa zargin karuwanci da ta ke yi.
Onu ya shaida wa Alƙalin kotun ya raba auren sa da matarsa saboda shahara da gogewa da tayi wajen karuwanci da barikanci.
” Bari ka ji Alkali, saboda tsantsagwarar lalacewa da karuwanci da matata ke yi, har hawan jini sai da ya kama ni, kullum bani da lafiya.
Saboda haka Onuu ya roki kotu ta raba auren haka nan, ya gaji kowa ya kama gaban sa.
Matar Onu ta ƙaryata zargin da mijinta yanke yi a kanta a lokacin da alkali Labaran Gusau ya nemi ta amsa zargin da mijinta ya yi akan ta.
Kotu ta ɗage cigaba da sauraren Shari’ar zuwa 8 ga wannan watan.
MATSALAR TSARO: Buhari ya kira Majalisar Tsaron Ƙasa zuwa taron gaggawa
Shugaba Muhammadu Buhari ya kira Majalisar Tsaron Ƙasa taron gaggawa domin tattauna batutuwan da su ka shafi tsaron ƙasa.
Cikin wata sanarwa da Garba Shehu, Kakakin Yaɗa Labaran Shugaba Buhari ya fitar, ya ce batutuwan da za su tattauna masu muhimmanci ne, “domin yanzu haka an ɗage shirin da zai ƙaddamar a Hukumar NASENI, sai wata rana nan gaba.”
Ya ce an kirawo dukkan shugabannin ɓangarorin tsaro domin a ji ƙarin bayanai daga ɓangarorin su.”
A ranar Juma’a ce Buhari ya yi kira ga ‘yan Najeriya su riƙa sa-ido dangane da zargin da Amurka da Birtaniya su ka yi cewa ‘yan ta’adda na shirin kai hari a Abuja.
Tun bayan fitar sanarwar gargaɗin da Birtaniya da Amirka su ka yi ne, ita kuma Hukumar SSS ta ce mazauna Abuja su kwantar da hankalin su, jami’an tsaro ba za su bari ‘yan ta’adda su kai wa FCT hari ba.
Hukumar Tsaro na DSS ta ja hankalin mazauna Babban Birnin Tarayya Abuja cewa kowa ya ci gaba da gudanar da harkokin sa, kuma ya natsu.
Cikin wata sanarwa da Kakakin Yaɗa Labarai na SSS Peter Afunanya ya fitar, ya ce rundunar SSS na aiki tare da sauran ɓangarorin jami’an tsaro wajen ganin harkoki da rayuwar mazauna Abuja su na tafiya ba tare da tangarɗa ba.
Hakan ya biyo bayan wani gargaɗi ne da Ofishin Jakadancin Amurka da na Birtaniya da ke Abuja su ka fitar a ƙarshen mako, inda su ka gargaɗi ‘yan ƙasar su cewa su ƙaurace wa Abuja, domin akwai ƙishin-ƙishin cewa ‘yan ta’adda na shirin kai hari a birnin.
“Afunanya ya ce ofishin sa na shan tambayoyi dangane da gargaɗin da ofishin jakadancin Amurka ya yi na a daina shiga Abuja.”
Ya ce ita ma Hukumar SSS ta yi wannan gargaɗin cewa akwai yiwuwar neman tayar da fitina a Abuja.
Amma kuma Hukumomin tsaro na bakin ƙoƙarin su.
“Yayin da SSS ke kira ga ɗaukacin jama’a su kwantar da hankalin su, hukumar na ƙara yin kira da cewa duk wanda ya ga wanin abin da ka iya zama barazana, to ya gaggauta sanar da jami’an tsaro.”
PREMIUM TIMES ta buga labarin cewa ofisoshin jakadun Birtaniya da Amurka sun gargaɗin ‘yan ƙasashen su cewa su gaggauta ƙaurace wa Abuja.
Dalilin da ya sa Gwamnatin Tarayya ke ciwo bashin da ya wuce ƙa’ida -Zainab, Ministar Kuɗi
Ministar Harkokin Kuɗaɗe Zainab Ahmed ta bayyana cewa babu wata mafita sai Najeriya ta ciwo bashi sannan ta ke iya yin ayyukan raya ƙasa.
Zainab na fito ƙarara ta bayyana wannan mawuyacin halin da Najeriya ke ciki ne, yayin da ta ke jawabi a gaban Kwamitin Majalisar Wakilai ta Ƙasa Mai Lura da Harkokin Kuɗaɗe, a ranar Laraba.
Ta bayyana gaban kwamitin tare da Daraktan Ofishin Lura da Basussuka, wato DMO, Ben Akabueze, Akanta Janar na Tarayya na riƙo, Okolieboh Sylva da wasu jami’ai.
Ta ce zuwa watan Agustan da ya gabata bashin da aka ciwo ya kai Naira tiriliyan 5.33, saboda haka ya zarce ƙa’idar gejin adadin da ya kamata a ciwo bashi da naira biliyan 430.82.
Ta ce a cikin Yuli kuwa bashin ya zarce geji da naira tiriliyan 1.26.
Najeriya ta sake yin sabon shirin ciwo bashin naira tiriliyan 8.2 domin wasu daga ayyukan da ke ƙunshe cikin kasafin 2023.
Idan za a tuna kuma, ɗan takarar shugaban ƙasa na jam’iyyar APC mai mulki, Bola Tinubu, ya bayyana cewa bashin da gwamnatin Buhari ta ciwo ba shi da illa, duk cikin aiki ne.
Tinubu ya ce tulin bashin da Buhari ya ciwo ba illa ba ce, duk cikin aikin ne.
Ɗan takarar shugaban ƙasa a jam’iyyar APC, Bola Tinubu, ya bayyana cewa masu aibata Shugaba Muhammadu Buhari da gwamnatin sa saboda sun ciwo bashi, ba su yin zurfin tunani.
Tinubu ya ce yawan bashin da Gwamantin Buhari ta ciwo ko ya ke kan ciwowa, ba illa ba ce, domin ayyukan raya ƙasa ake yi da kuɗaɗen.
Ya yi wannan furucin a lokacin da Buhari ke ƙaddamar da Kwamitin Kamfen ɗin TInubu da Shettima a Abuja.
A wurin Ƙaddamarwa, Shugaba Muhammadu Buhari ya jaddada cewa rayukan ‘yan Najeriya za su fi garantin samun kyakkyawar kulawa a hannun APC fiye da sauran jam’iyyu masu takarar shugaban ƙasa a zaɓen 2023.
Buhari ya bayyana haka ne a lokacin da ya ke rantsar da Rundunar Yaƙin Neman Zaɓen Bola Tinubu, a Abuja.
Buhari ya ce ya zama wajibi a yi duk irin ƙoƙarin da ya dace domin a ga APC ta ci gaba da mulki, yadda ‘yan Najeriya za su ci gaba da cin alherin da APC ta kawo a ƙasar nan.
Yayin da ya ke jinjina wa ɗan takarar shugaban ƙasa na APC, Bola Tinubu, Buhari ya kuma jinjina wa dukkan sauran ‘yan takarar da su ka yi zaɓen fidda gwani tare da Tinubu, amma su ka janye masa, ko kuma ya kayar da su.
Ya ce babu wata jam’iyyar da ta dace da ‘yan Najeriya sai APC.
Da ya ke jawabi, Tinubu ya jinjina wa Buhari da kuma gwamnatin sa, tare da cewa idan ya hau mulki, zai ɗora daga inda Gwamnatin Buhari ta tsaya.
An dai ƙaddamar da Daftarin Ƙudirorin APC, wato APC manifesto, mai shafuka 80, wanda cike ya ke da wasu alƙawurran da APC ta ɗauka tun a 2015, amma har yau ba ta cika ba.
Shugaban Kamfen ɗin TInubu 2023, Gwamna Simon Lalong na Jihar Filato, ya ce ya zama wajibi duk wani ɗan kwamitin kamfen ya tashi tsaye wurjanjan ya yi aiki tuƙuru.
Ya ce zai wanda aka aza ƙoƙarin da ya yi a sikeli aka ga ya yi ƙwazo, kuma ya kawo sakamako mai kyau kaɗai za a yi wa kyakkyawar sakayya idan an yi nasara.
Ya ce ba zai yiwu a naɗa ɗan kwamiti amma ya je Abuja ya yi kwance ba.
Ya ce kowa ya bazu cikin karkara, domin a can ne masu zaɓe su ke.
Za a yi zaɓen shugaban ƙasa a ranar 25 Ga Fabrairu, 2023.
Kotu ta ƙwatar wa Gwamnatin Tarayya maka-makan gidajen Diezani a Abuja
A ranar Litinin ɗin nan ce Babbar Kotun Tarayya ta Abuja ta bayar da umarnin kammala ƙwace maka-makan gidaje na biliyoyin nairori, waɗanda tsohuwar Ministar Harkokin Fetur, Diezani Allison-Madueke ta mallaka a Abuja.
Gidajen waɗanda kotun Babban Mai Shari’a Mobolaji Olajuwon ta ƙwace, sun haɗa da katafaren gida mai Lamba 1854, kan Titin Mohammed Mahashir, da ke Aso Drive.
An ƙiyasta gidan zai kai Dala miliyan 2,674,418.
Sai kuma gida mai Lamba 6 da ke Aso Drive a Asokoro, wanda tafkeken gidan alfarma ne na gani na faɗa, wanda Hukumar EFCC ta ce ya kai darajar dala miliyan 380.
Kakakin Yaɗa Labaran EFCC, Wilson Awujeran ne ya sanar da ƙwace gidajen a yau Litinin, cikin wata wasiƙa da ya aika wa kafafen watsa labarai.
Baya ga gidajen da aka ƙwace, Awujeran ya ce an kuma ƙwace wasu rabtsatstsun motocin ta biyu, ciki har da wata BMW, wadda aka ƙiyasta kuɗin ta zai kai Naira miliyan 36.
Idan ba a manta ba, EFCC ce ta nemi kotu ta ƙwace kadarorin tun a ranar 29 Ga Nuwamba, 2021.
A cikin watan Janairu 2022, kotu ta umarci EFCC ta buga cewa an ƙwace gidajen domin ana zargin na sata.
“Amma idan akwai mai hujjar cewa gidajen sa ne, to ya je kotu da hujjoji.”
Ganin shiru babu wanda ya kai kan sa kotu domin iƙirarin cewa ba da kuɗin sata aka sayi gidajen ba, har wa’adin da kotu ta bayar ya cika, an ƙwace gidajen da motocin a ranar Laraba, 6 Ga Afrilu, 2022.
A yau Litinin ce kotun ta tabbatar da kammala ƙwace kadarorin.
Diezani dai har yau ta na zaune Ingila, tun bayan saukar gwamnatin Goodluck Jonathan cikin 2015.
SABON TARIHI A INGILA: Rishi Sunak, ɗan asalin nahiyar Asiya zai zama Firai Ministan Birtaniya
Rishi Sunak ɗan asalin nahiyar Asiya na shirin zama sabon Firai Ministan Birtaniya, bayan janyewar da abokiyar hamayyar sa Penny Mordaunt ta yi kafin ƙarfe 14:00 agigon GMT na cikar wa’adin janyewar.
Wannan ne karon farko a tarihin duniya da ɗan asalin wata nahiya ba Baturen asali ba zai zama shugaban Birtaniya.
Sunak zai zama Shugaban Jam’iyyar ‘Yan Ra’ayin Riƙau ta ‘Conservative Party’, bayan murabus ɗin da Firai Minista Liss Truss ta yi.
A bisa al’adar siyasar Birtaniya, duk wanda ya zama shugaban jam’iyya mai mafi rinjayen ‘yan majalisa, to shi ne zai zama Firai Minista kai-tsaye.
Sunak dai matashi ne mai shekaru 42, zai gaji Truss wadda ta yi murabus bayan ta yi kwanaki 42 kacal kan mulki.
Sunak ya yi kansulan Exchegmquer a ƙarƙashin mulki Boris Johnson, tsakanin 2020 da 2022.
Kamar yadda Johnson ya sauka ba shiri, ita ma Truss ta sauka bayan ɓullar badaƙala.
Abokiyar hamayyar Sunak ta bayyana janyewar ta, kuma ta ce ta na goyon bayan sa.
Birtaniya da sauran ƙasashen Turai sun shiga garari bayan ɓarkewar yaƙin Ukraniya da Rasha, wanda ya haddasa ƙuncin rayuwa da tsadar kayan masarufi a faɗin Turai.
Buhari ya karrama Minista Sadiya da kyautar inganci da sadaukarwa a aiki
Shugaban Ƙasa Muhammadu Buhari ya bayar da kyautar karramawa ga Ministar Harkokin Jinƙai, Agaji da Inganta Rayuwa, Sadiya Umar Farouq, saboda gamsuwa da kyautatuwar ayyukan ta na taimako da jinƙan jama’ar Nijeriya.
Shugaban ya ba da kyautar mai suna Karramawa kan Kyautatuwar Aikin Jama’a ta Nijeriya (Nigeria Excellence Award in Public Service, NEAPS) ga ministar da kuma wasu mutum 44 a ranar Juma’a a fadar shugaban ƙasa da ke Abuja.
A bikin, Buhari ya bayyana cewa an ba da kyaututtukan karramawar ne bisa la’akari da mutanen da su ka yi zarra kuma su ka zama misali wajen wa al’umma aiki bilhaƙƙi da gaskiya.
Ya faɗa wa waɗanda aka karrama ɗin cewa: “An samar da wannan kyautar karramawar ne bisa sahihiyar hujjar nasarorin da ku ka samu a sassa daban-daban na tattalin arzikin ƙasar nan.
“Za a ba ku wannan karramawa ne saboda kun yi zarra wajen yi wa al’umma aiki kuma ku ka ba da gudunmawa ga kawo canji mai ma’ana a ƙasar nan.
“Wannan abin koyi ne ga shugabannin yanzu da masu zuwa nan gaba domin su ƙara himma wajen aikin ciyar da ƙasar nan gaba.”
A jawabin da ta yi bayan an yi mata wannan karramawa, Minista Sadiya ta bayyana jin daɗi da aka zaɓe ta aka ba ta wannan kyauta ta NEAPS.
Ta ce: “Wannan wani muhimmin zango ne, musamman a rayuwa ta, domin wannan karramawa  shaida ce ƙarara ta gamsuwar da aka yi da ‘yan nasarorin da na samu a wajen ayyukan da na yi wa jama’a ya zuwa yanzu da kuma alhakin da aka ɗora mani a fagen ayyukan inganta rayuwa da jinƙai a cikin ‘yan shekarun nan.
“Ina so in ƙara miƙa matuƙar godiya ga mai girma Shugaban Ƙasa saboda damar da ya ba ni na yi wa ƙasa ta aiki a matsayin Ministar Harkokin Jinƙai, Agaji da Inganta Rayuwa, sannan ta hanyar wannan muƙamin na yi ƙoƙarin bautata wa ɗimbin mutane marasa galihu waɗanda ke cikin buƙatar a inganta rayuwar su da taimakon jinƙai cikin gaggawa a faɗin ƙasar nan.
“Haka kuma ina godiya matuƙar gaske ga kamfanin ‘TBS Media’ da Ofishin Sakataren Gwamnatin Tarayya da su ka ga dacewa ta har su ka ba ni wannan babbar kyauta ta NEAPS ta shekarar 2022 a ɓangaren ayyukan jinƙai, kuma su ka ɗora ni kan matakin shiga da’irar sauran manyan ‘yan Nijeriya waɗanda su ma aka karrama su tare da ni a yau.”
Ministar ta sha alwashin za ta ci gaba da yin bakin ƙoƙarin ta wajen yi wa ƙasar nan aiki wanda yin shi ne gudunmawar ta wajen taimakawa a tsamo Nijeriya daga cikin matsalolin da su ka addabe ta.
Mai taimaka wa ministar a fagen aikin jarida, Nneka Ikem Anibeze, ta yi ƙarin bayanin cewa wannan kyautar karramawa da aka yi saboda aiki ga jama’ar Nijeriya “manufar ta ita ce a karrama muhimman ayyukan da aka yi wa jama’a a Nijeriya ta hanyar gudunmawar da jama’a ɗaiɗaiku da jihohi da mutanen unguwa su ka bayar wajen shugabanci da aikin jama’a da jinƙai.”
Waɗanda su ka shirya bikin karramawar dai su ne Ofishin Sakataren Gwamnatin Tarayya (OSGF) da wani kamfani mai suna ‘The Best Strategic Media’ (TBS).
RUNDUNAR ATIKU A BENIN: ‘Zan ƙara wa jihohi da ƙananan hukumomi ƙarfin iko’ idan na zama shugaban kasa – Atiku
Ɗan takarar shugaban ƙasa na jam’iyyar PDP, Atiku Abubakar, ya bayyana cewa idan aka zaɓe shi, gwamantin sa za ta ƙara wa jihohi da ƙananan hukumomi ƙarfin iko, domin a samu ci gaba a faɗin ƙasar nan.
Atiku ya bayyana haka a rangandin yaƙin neman zaɓen PDP a Benin, babban birnin Jihar Edo.
Saboda haka ne Atiku ya ce wa al’ummar jihar kada su bari wannan dama da garaɓasar ta wuce su.
Don haka su zaɓi PDP a zaɓen shugaban ƙasa na 2023.
Atiku ya ce ya yi nazarin cewa idan aka ƙara wa jihohi da ƙananan hukumomi ƙarfi, ci gaba zai fi saurin zuwa cikin garuruwa da yankunan karkara.
Jiga-jigan PDP da dama sun halarci rangadin kamfen ɗin, inda a ci gaba da jawabin Atiku ya ce zai ƙirƙiro ‘yan sandan jihohi domin shawo kan munin da matsalar tsaro ta yi a faɗin ƙasar nan.
“Mun yi alƙawarin dawo da tsaro a ƙasar nan, da mu dawo da kima da martabar jami’an tsaro, ta yadda kowa za iya fita ya je gona ya yi noma ba da wata fargaba ba.
“Za mu jibge ‘yan sanda kan tituna kuma mu wadata su da kayan aiki.
Za mu ƙirƙiro ‘yan sandan jihohi, kuma za mu ƙara wa jihohi da ƙananan hukumomi ƙarfin iko ta yadda ci gaba zai fi saurin kaiwa garuruwa da yankunan karkara.” Inji Atiku.
Atiku ya bayyana ajandar sa guda biyar: farfaɗo da tattalin arziki, yadda masana’antu za su dawo su ci gaba da aiki.
Ya ce gwamnatin sa za ta samar da matasa aikin yi ta hanyar bijiro da masu zuba jari su ka kafa masana’antu.
Atiku ya dira Benin bayan dawowar sa daga Turai, inda ya fice kwana ɗaya bayan kai wa rundunar sa sunƙuru a taron Kaduna.
PREMIUM TIMES Hausa ta buga labarin yadda Atiku ya fice Turai ‘domin hadar-hadar kasuwanci’.
Labarin dai ya na ɗauke da cewa ɗan takarar shugaban ƙasa a jam’iyyar PDP, kuma tsohon Mataimakin Shugaban Ƙasa, Atiku Abubakar, ya lula ƙasashen Turai domin yin wata ganawar hada-hadar kasuwanci.
Cikin wata sanarwar da Kakakin Yaɗa Labaran sa Paul Ibe ya fitar a ranar Laraba, ya ce Atiku ya tafi ne domin ganawa da wasu shugabannin wani kamfani dangane da ci bayan da aka samu sanadiyyar ɓarkewar cutar korona.
Atiku ya fice daga Najeriya kwana ɗaya bayan kallama taron Kaduna da kuma kamfen inda aka tabbatar da rahotonnin cewa wasu ɓatagari sun kai hari a wurin gangamin PDP.
Yayin da wasu ke ƙorafin cewa bai kamata Wazirin Adamawa ya fice zuwa Turai domin yin kasuwanci ko biyan wata buƙata ta shi shi kaɗai ba, a gefe ɗaya kuma wasu na yaɗa ji-ta-ji-tar cewa ya suma a wurin kamfen ne, shi ya sa aka garzaya da shi Turai bayan ya farfaɗo.
A ranar Laraba an riƙa watsa wani bidiyo inda aka nuno Atiku tare da Bukola Saraki, Daniel Bwala da Dino Melaye su na zaune ɗakin cin abinci da kuma wasu Turawa a gefe, waɗanda aka ce su ne abokan mu’amalar kasuwancin.
Dangane da harin da aka kai wurin kamfen ɗin Atiku a filin wasa na Ranchers Bees a Kaduna, da yawa sun ɗora laifin kan Gwamnatin APC a Kaduna da kuma Sanata Uba Sani ɗan takarar gwamnan Kaduna na APC.
PDP dai za ta ci gaba da kamfen a cikin wannan makon a Jihar Edo.
Ba a sani ba ko Atiku zai dawo kafin lokacin, domin sanarwar fitar da ba ta bayyana kwanakin da zai yi a Turai ba.
SIYASAR JAJEN AMBALIYA: Atiku zai karaɗe jihohin da su ka yi fama da ambaliya, bayan Tinubu ya je wa Kanawa jaje
Ɗan takarar shugaban ƙasa a jam’iyyar PDP, Atiku Abubakar zai fara rangadin zuwa jaje a jihohin da ambaliya ta fi yi wa mumnunar ɓarna.
Cikin wata sanarwa da Paul Ibe, Kakakin Yaɗa Labaran Atiku Abubakar ya fitar a ranar Asabar, ya ce Atiku zai fara ne da jihar Bayelsa.
“Zagayen jajentawar ya zama tilas, idan aka yi la’akari da irin ɓarnar da ambaliyar ta yi, da kuma halin taskun da ta jefa waɗanda ambaliyar ta shafe su.
“Saboda haka zagayen jajentawar zai bai wa Atiku damar ganin irin gagarimar ɓarnar da ambaliyar ta haifar, ta yadda hakan zai ƙara masa hasken yadda zai shata daftarin tsare-tsaren magance matsalar ta ambaliyar idan har ya yi nasarar zama shugaban ƙasa.”
A ranar Lahadi ce ɗan takarar shugaban ƙasa na jam’iyyar LP, Peter Obi ya kai ziyara jihar Bayelsa domin jajentawa kan mummunar ambaliyar da ta shafi jihar.
Haka kuma a ranar Asabar ce ɗan takarar shugaban ƙasa na jam’iyyar APC, Bola Tinubu ya je jajenta ibtila’in ambaliya a Kano, inda har ya bayar da tallafin naira miliyan 100 ga waɗanda ambaliya ta shafa a jihar.
Idan ba a manta ba, cikin watan Satumba Tinubu ya kai ziyarar jajentawa a jihar Jigawa dangane da ambaliya, har ya bayar da gudunmawar naira miliyan 20.
Haka kuma Atiku ya nuna ɓacin ran sa dangane da yawan hare-haren da ake kai wa mutane a jihar Benuwai.
Daga nan ya yi kira a daina rikice-rikicen ƙabilanci, bangaranci da sauran su.
‘Kada ki bari wani ko wasu su mamaye gwamnatin maigidan ki’ – Gargadin Aisha Buhari ga uwargidan shugaban kasa mai zuwa
A hira da uwargidar shugaban kasa da Aisha Buhari ta yi da BBC, ta gargadi uwargidan shugaban kasa mai zuwa cewa kada ta kuskura ta kyale wasu daga waje su yi wa gwamnatin mijinta babakere kamar yadda aka yi mata.
Ta bata shawarar ta tsaya tsayin daka ta kare mijin ta da ga irin wadannan mutane.
Idan ba a manta ba Aisha Buhari ta rika fitowa a kafafen yada labarai ta na sukar wasu jigajigai kuma aminai da yan uwan mijinta ciki har da Mamman Daura cewa wai sun hana shugaba Buhari tabuka komai wa talakawan Najeriya.
Aisha Buhari ta rika ambatar sunan dan uwan shugaban kasa wato mijinta, Mamman Daura, ta na sukar sa cewa shine ya ke juya shugaba Buhari da wasu inda ita kanta ba ta samun yadda ta ke so a gwamnatin.
A lokacin da take amsa tambayar BBC, Aisha Buhari ta ce, wanda za ta zamo uwargidan shugaban kasa mai zuwa lallai ta tashi tsaye matuka kada ta bari a yi mata yi wa mijinta katsalandan a al’amurorin sa na shugabanci.
Bayan haka ta kara da cewa lallai jam’iyyar APC ce za ta yi nasara a zaben shugaban kasa mai zuwa.
Sannan kuma ta ce maigidan Buhari ya yi iya kokarin sa a shugabncin Najeriya da yayi.
Da aka tambayeta ko za ta fito takara a siyasa, Aisha ta ce, zama uwargidan shugaban kasa da ta yi ya ishe ta.
ba za ta yi siya sa ba.
Sojoji sun kashe ‘yan ta’adda 31, sun kama 70 a yankin Arewa maso Gabas
Hedikwatar Hukumar tsaron ƙasa DHQ ta bayyana cewa dakarun rundunar ‘Operation Hadin Kai OPHK sun kashe Boko Haram/ISWAP 31 sannan sun kama ƴan ta’adda 70.
Darektan yada labarai na hukumar tsaron Najeriya manjo-janar Musa Danmadami ya sanar da haka a Abuja yayin da yake bayyanin aiyukan da dakarun rundunar suka yi cikin makonni biyu da suka gabata.
Danmadami ya ce mutum 60 cikin 70 din da aka kama masu yi wa ‘yan ta’adda hidima ne, wato ƴan aike, da safarar kwayoyi da suke musu da kuma abubuwan da ba a rasa ba.
Ya ce dakarun sun ceto mutum biyu da ‘yan ta’addan suka yi garkuwa da su.
Sannan ‘yan ta’adda 366 da iyalen su sun mika wuya.
Danmadami ya ce a ranar 11 ga Oktoba dakaru sun kashe ‘yan ta’adda 18 da suka yi wa jami’an tsaron zobe a Bama da Ngala.
Jami’an tsaron sun kwace makamai da dama da ‘yan ta’addan suka gudu suka bari.
Ya ce dakarun sun kashe ‘yan ta’adda 17 sannan daga cikin makaman da suka kama akwai bindiga kirar GPMG ɗaya, Ak-47 guda biyar, bindiga kirar M21 guda daya da babura 11.
Sauran kayan da aka kama sun hada da AK 47 guda 14, GPMG biyu, M21 guda daya, bom artillery milimita 125, harsasai milimita 7.62 guda 40,  bindiga kira Dane gun guda shida, bindiga na hannu guda daya, mota daya, wayar salula 4, kekuna biyar da babura 11.
“Dakarun sun kama buhunan wake 64, buhunna biyar na masara, kullin wiwi, magunguna, daurin kayan sakawa sabbi, kaji 46, tsabar kudi Naira 250,000 da dai sauran kaya.
Jami’an tsaro sun kama ma’aikatan boge na hukumar NIMC
Danmadami ya ce a ranar 13 ga Oktoba sojoji da hadin gwiwar ‘yan sanda da jami’an hukumar kula da shige ta kasa sun kama wasu ma’aikatan NIMC na boge guda biyu.
Ya ce jami’an tsaron sun kama wadannan mutane yayin da suke yi wa wadanda ba ‘yan Najeriya rajista a cikin sansanin ‘yan gudun hijiran Gagamari IDP a matsayin ‘yan Najeriya a Jamhuriyar Nijar.
RIGIMAR MASU FUKAFUKI: Dalilin   da ya sa mu ke adawa da kafa Nigeria Air -Masu harkokin jiragen cikin gida
Yayin da Shugaba Muhammadu Buhari ya ce tilas ne Nigeria Air ya fara zirga-zirga nan da watan Disamba, wani rikici ta kunno kai, inda masu harkokin zirga-zirgar jirage na cikin gida, wato ‘Airline Operators of Nigeria (AON), su ka nuna rashin goyon bayan kafa kamfanin.
Kungiyar ta bayyana a gaban Kwamitin Majalisar Wakilai ta Ƙasa mai kula da harkokin sufurin jiragen sama a ranar Alhamis, kuma ta shaida cewa yadda idon Gwamnatin Tarayya ya rufe har ta amince kamfanin Zirga-zirgar Jiragen Sama na Ethiopian Airlines ya mallaki kashi 49 na hannun jarin Nigeria Air, tsari ne da zai gurgunta jiragen saman cikin gida.
Mai magana a madadin AON wato Roland Iyayi, ya ce Ethiopian Airlines zai iya ƙirƙiri farashi mai rahusa, ta yadda zai karya lagon jiragen cikin gida, kuma ya ƙwace masu kasuwa.
Ya yi zargin cewa tuni dama Ethiopian Airlines ke ta ƙoƙarin ganin ya samu ƙofar yin kame-kame a harkokin sufurin Najeriya, domin cika burin sa na ƙwace kasuwar sufurin sama a Afrika baki daya.
“Ethiopia ba za ta taimake ka a kafa kamfanin zirga-zirgar jiragen sama a nan Najeriya, yayin da ita kan ta ke da na ta cibiyar a Addis Ababa, babban birnin ƙasar.
A yanzu haka su na gina sabon filin jirgin sama.
Zai yi wahala a ga yadda Ethiopia za ta maida hankali wajen kula da Nigeria Air, wanda zai amfani ‘yan Najeriya,” inji Iyayi.
“Mu na tabbatar da cewa mu AON mun san da an kafa Nigeria Air, Farkon abin da Ethiopia za ta fara yi shi ne karya farashi domin ta yi kaka-gida.
“Idan ka karya farashi kuwa to za ka yi galaba kan sauran kamfanonin zirga-zirga na cikin gida.
Saboda Ethiopia na da kuɗi danƙare a ƙasa, wanda za su riƙa bindiga da shi su karya farashi har tsawon watanni shida, ta yadda za su gurgunta kamfanonin sufurin jiragen cikin gida.
“Idan su ka yi haka kuwa, to kashi 90% cikin kashi 100% na jiragen ‘yan Najeriya duk durƙushewa za su yi.
“Sannan kuma bayan sun yi kaka-gida sun kore mu daga kasuwar, me zai faru?
Za su ƙara farashi ne?
To wa gari ya waya kuma?”
Mataimakin Shugaban Ƙungiyar AON Allen Onyema ya ce irin yadda Ethiopian Airlines ke zumuɗin fara zirga-zirga a ƙarƙashin Nigeria Air, babbar barazana ce a gare su.
“Me zai hana gwamnati ta bai wa kamfanonin sufurin jiragen sama na cikin gida irin goyon bayan da ta bai wa Ethiopian Airlines.
Idan aka yi mana haka, ai za mu inganta harkar sosai.” Inji Onyema.
Wasu mambobin ƙungiyar da dama irin su wani mai suna Kashim Shettima na Skyjet sun yi magqnganu.
Shi kuma Daraktan Hukumar Kula da Zirga-zirgar Sararin Saman Najeriya (NCAA), Musa Nuhu, ya ce hukumar sa ta fito da kandagarkin hana Ethiopian Airlines ya kwashe ma’aikatan kamfanonin jiragen cikin gida.
Shi kuwa Ministan Harkokin Sufurin Jiragen Sama Hadi Sirika, ya shaida wa kwamitin cewa Najeriya ba ta da kuɗin da za ta kafa kamfanin na Nigeria Air, shi ya sa ta yi haɗin guiwar mallakar kamfanin tare da Ethiopian Airlines.
Ya ce kuma Najeriya ba ta karya ƙa’idar komai ba.
Ta yi haɗin guiwar ce bisa turbar yarjejeniyar ‘Yamoussoukoro Declaration’, kuma yin hakan zai zame wa ƙasar nan alheri.
Ya ce an kafa Nigeria Air ta yadda ba zai bi sahun durƙushewar da irin su Kabo, Okada ko Chanchangi Airline su ka yi ba.
Ya ce ‘yan Najeriya ne za su riƙa tuƙa jiragen da hada-hadar ayyuka a kamfanin, ba Ethiopian Airlines ba.
Sai dai kuma Shugaban Kwamitin Majalisa Nnolim Nnaji ɗan PDP daga Enugu da wasu mambobin kwamitin duk ba su gamsu da wannan haɗin gwiwar kafa Nigeria Air tare da Ethiopian Airlines ba.
Nnaji ya ce rashin daraja ne da faɗuwar girman Najeriya ƙasa warwas a ce a riƙa filfila tutar ta a kan jiragen saman da wata ƙasa ce jagorar sufurin su.
Shugaba Muhammadu Buhari dai ya sha alwashin cewa Jirgin Nigeria Air zai fara tashi cikin Disamba.
Yayin da talakawa a faɗin ƙasar nan ke fama da ƙuncin rayuwa da tsadar abinci da kuma rashin tsaro, Shugaba Muhammadu Buhari ya bayyana cewa ƙoƙarin kafa kamfanin Nigeria Air an kusa kammalashi da kashi 91 bisa 100.
Buhari ya ce ana kayutata zaton ƙaddamar da shi a cikin watan Disamba, kafin ƙarshen wannan shekarar.
Buhari ya sha wannan alwashin a Taron Bin Diddigin Ayyukan Ministoci na 3 da aka shirya a ranar Litinin, a Abuja.
Ya bayyana cewa kamfanin Zirga-zirgar Jiragen zai fara amfani da tashoshin Legas da Abuja ne, wanda Hukumar Kula da Sararin Saman Najeriya ta amince da su.
Ya ce nan ba da daɗewa ba kuma za a tantance filayen jiragen sama na Kano da Fatakwal domin a ba su satifiket na amincewa da su.
Nigeria Air dai ya lashe naira bilyan 14.6.
ALWASHIN GUMI GA PETER OBI: Idan na gamsu da yadda za ka sauya fasalin Najeriya, zan dangwala maka ƙuri’a
A ranar Litinin ce ɗan takarar shugaban ƙasa na jam’iyyar LP, Peter Obi ya yada zangon kai ziyara a gidan fitaccen malamin nan Sheikh Ahmad Gumi a Kaduna.
Obi ya kai wa Gumi ziyarar ce tare da ɗan takarar mataimakin shugaban ƙasa na LP, Datti Baba-Ahmed, wanda dama shi ɗan asalin Jihar Kaduna ne.
Sun je Kaduna domin halartar taron tattauna batun Najeriya, wanda gamayyar wasu ƙungiyoyin Arewa su ka shirya domin tattaunawa da wasu ‘yan takarar shugaban ƙasa a zaɓen 2023.
Daga cikin ƙungiyoyin akwai ACF, NEF, ABF, ARDF da kuma Jam’iyyar Matan Arewa.
An fara tarukan a ranar Asabar, wanda Atiku Abubakar na PDP,  Kola Abiola na PRP da Adewale Adeboye na SDP su ka halarta.
An shirya Bola Tinubu na APC da Rabi’u Kwankwaso na NNPP za su bayyana a ranar Litinin, amma Kwankwaso ya fasa halarta, bisa zargin cewa waɗanda suka shirya taron sun nuna ɓangarancin goyon bayan wani ɗan takara ɗan Arewa.
Yayin da Peter Obi ya kai ziyara gidan Gumi, ya nemi ƙuri’ar malamin a zaɓen 2023.
Kuma ya shaida masa irin tsare-tsaren da ya yi wa Najeriya tanadi idan ya yi nasara.
Gumi ya yi murna da zuwan sa, kuma jinjina masa da tattakin da ya yi domin ya bayyana masa manufofin sa.
Sai dai kuma ya sha masa alwashin cewa idan ya gamsu da irin sauyin fasalin da zai yi wa Najeriya idan ya yi nasara, to zai dangwala masa ƙuri’a.
“Kamar yadda ka zo nan, to mu mutanen Kaduna za su so jin ra’ayin ka dangane da batun sauya fasalin Najeriya.
Saboda Najeriya tun bayan samun ‘yanci ta ke sauya wa kan ta fasali har zuwa yau, amma abu ya kakare.
“Amma ni ina son jin na ka ra’ayin dangane da batun sauya fasalin Najeriya, ni kuma sai na shiga shafi na na Facebook, na ce wa jama’a ga ɗan takarar da zan dangwala wa ƙuri’a ta.” Inji Gumi.
Gumi har yau ya tambayi Obi ya zai yi da masu tayar da ƙayar bayan neman ɓallewa da kuma batun ƙuncin rayuwa, fatara da yunwa da talaucin da ya addabi marasa galihu a Najeriya.
“Ka na yawan magana kan tattalin arziki.
To amma yawanci ka na maganar alkaluma ne.
Shin ta yaya za ka yi tasiri wajen bunƙasa ɗimbin jama’ar da ba su da dabarun fasaha da kuma dandazon marasa ilmi?
“Ka na buga misali da Indiya.
A Indiya jama’a na bin doka.
Kuma sun fi mu wayewa ta ɓangaren yawan masu ilmi.
To ta yaya za ka inganta tattalin arzikin Najeriya?
Obi ya jinjina wa Gumi da har ya bijiro masa da batun  fasalin Najeriya.
Ya ce batu ne da ke ƙarƙashin dokar ƙasa, wanda tilas sai an rungumi kowa wajen tattauna shi bisa tsarin da dimokraɗiyya ta shimfiɗa.
“Batun masu tayar da ƙayar baya a kowane ɓangare kuwa, za a tattauna da kowa domin a fahimci dalilin korafe-ƙorafen su.”
Obi ya ce talauci na daga cikin abin da ke sa ana hasala saboda an yi watsi da al’umma har ta kai su ga rungumar aikata manyan laifuka.
[10:06, 10/18/2022] Ashafa Daughter Numbers: Note:
Kotu ta yanke wa mutumin da ya yi wa ‘yar shekara 17 fyade hukuncin daurin rai da rai
Kotun dake sauraren kararrakin fyade da cin zarafin mata da yara kanana dake Ikeja jihar Legas ta yanke wa Isiaka Adeoye da ya yi wa ‘yar shekara 17 fyade a gona hukuncin daurin rai da rai.
Alkalin kotun Abiola Soladoye ya yanke wannan hukunci bayan hujjoji, shaidu da sakamakon gwaje-gwajen asibiti da aka gabatar a kotun sun tabbatar Adeoye ya aikata hakan.
Lauyoyin da suka shigar da karar Olusola Soneye da Ms Abimbola Abolade sun bayyana cewa Adeoye ya danne yarinyar ranar 22 ga Janairun 2020 a gonar sa dake rukunin gidajen Graceland dake Idimu.
Lauyoyin sun ce a wannan rana mahaifiyar yarinyar ta aike ta zuwa gona ta debo ruwa sai dai da yarinyar ta je gonar sai Adeoye wanda shi ma’aikaci ne a gonar ya aiki ta kuma.
” Da yarinyar ta dawo daga aiken sai ta iske Adeoye ya yi mankasa da giya sannan azakarinsa ya mike kuma ya saka mata kororo roba.
“Adeoye ya yi wa yarinyar diran mikiya inda kafin ta ankare ya yi mata fyade.
“Sakamakon gwajin da aka yi wa yarinyar da shaidu uku tare da bayanin da yarinyar ta bayar a kotu duk sun tabbatar cewa Adeoye ya yi mata fyade.
Alkali Soladoye ya ga laifin yarinyar da bata gudu a lokacin da ta ga azakarin Adeoye a mike sannan har ta tsaya ya kamata ta ya danne ta.
Akarshe sai ya yanke hukuncin daurin rai da rai ga Adeolu.
Akwai akalla katin zaɓe 13,442 da ba a karba ba a jihar Borno – INEC
Hukumar zaɓe mai zaman kanta ta kasa INEC ta sanar cewa akwai katin zaɓe 13,442 da masu su basu karba ba a jihar Borno.
Shugaban sashen wayar da kan mutane kan harkokin zaɓe na INEC Shuaibu Ibrahim ya sanar da haka da yake ganawa da Kamfanin Dillancin Labaran Najeriya NAN a garin Maiduguri.
Ibrahim ya ce INEC ta yi wa mutum 25,171 rajistar katin zaɓe a bana  a jihar inda daga ciki kati 11,729 ne kadai masu su suka karba.
Ya ce bana hukumar ta yi wa mutum 25,822 canjin rumfar zabe da kuma canjin kati inda daga ciki mutum 4336 na masu bukatar canjin wuri suka karbi katinsu sannan mutum 1,684 na masu bukatar canjin kati suka karbi katin su.
Ibrahim ya ce INEC ta ci gaba da wayar da kan mutanen mahimmancin karban katin zaɓeganin cewa akwai katin zaɓe 167,209 na mutane dake dankare a hukumar ba a zo an karbe su ba.
INEC ta ce hukumar ta yi wa mutum 248,241 rajistar katin zaɓe kafin aka rufeyin rajistar.
NA CIKA ALKAWARIN DA NA ƊAUKA WA ƳAN NAJERIYA: Jirgin Nigeria Air zai fara tashi cikin Disamba – Buhari
Nigeria Air dai ya lashe naira bilyan 14.6, kuma su ne karon hannun jarin Najeriya na kashi 5 ɗin ta a cikin kamfanin.
Tattalin Arzikin Najeriya Ya Yi Tashin Gwauron Zabo -Buhari:
Shugaba Muhammadu Buhari ya yi magana kan tattalin arzikin Najeriya, wanda ya ce sau bakwai kenan a jere ma’aunin sikeli na nuna cewa ya bunƙasa, tun bayan gararin da ya shiga a cikin 2020.
“Yawancin ɓangarorin tattalin arzikin ƙasa sun bunƙasa ne albarkacin tsare-tsaren da wannan gwamnatin ta bijiro da su masu kawo ci gaba,” inji Buhari.
Tattalin Arzikin Fasahar Sadarwar Zamani ya samu gagarimin ci gaba – Buhari:
Buhari ya ce an samu gagarumin ci gaba a Ma’aikatar Bunƙasa Tattalin Arzikin Fasahar Sadarwar Zamani, wato Digital Economy.
Ya ce ɓullo da ƙarfin sadarwar zamani ta ƙarfin zangon data ta 4G ya haifar da kafa tashoshin 4G har guda 36,751 a faɗin ƙasar nan.”
Buhari ya ce miƙa wa ‘yan kasuwa harkar wutar lantarki ya kawo nasarar samun hasken lantarki ga yankunan da ke fama da ƙarancin wutar lantarki da masana’antu da dama.
Ya yi maganar cewa har yanzu burin Gwamnatin Tarayya na samar da ƙarfin wuta miga 25,000 cikin shekaru shida ya na nan, domin Gwamnatin Tarayya ta yi haɗin guiwa da kamfanin Siemens na Jamus domin tabbatar da hakan.”
Ya ce tuni ma tiransifomi zubin farko duk sun iso Najeriya.
“Rundunar Sojojin Saman Najeriya ya sayo jiragen yaƙi 38, kuma wasu ana sa ran isowar wasu 36.
Sai kuma su ma Sojojin Ruwa an samar masu da jiragen ruwa na yaƙi.
Najeriya Ta Kara Ɗaukar ‘Yan Sanda 20,000 -Buhari:
Shugaba Buhari ya ce an ɗauki waɗannan ‘yan sanda tare da horas da su a cikin 2020 da 2022.
KUSKURE: Ba da gangar Tinubu ya ce  El-Rufai ya maida Kaduna ƙazamin birni daga ruɓaɓɓen birni ba – Onanuga
Yayin da Tinubu ke bai wa Gwamna Nasiru El-Rufai shawarar kada ya zubar da makaman siyasa a 2023 ya yi ritaya kamar yadda ya taɓa bayyanawa, Tinubu ya kwafsar inda ya yabi ayyukan raya ƙasa da El-Rufai ya yi, a ƙoƙarin yabon sa, sai ya ɓata rawar sa da tsalle.
“Ba za mu bari ka gudu daga siyasa ko mulki ba.
Irin namijin ƙoƙarin da ka yi inda ka maida Kaduna ruɓaɓɓen birni zuwa ƙazamin birni, ya nuna cewa kai abokin tafiya ne…”
Sai dai kuma kakakin kamfen ɗin Tinubu Bayo Onanuga ya bayyana cewa kuskure harshe ne Tinubu yayi, kuma ba abu ne sabo ba, ana iya samun haka daga ko ma waye.
” Tinubu mutum ne shima zai iya yin kuskuren harshe a lokacin furta magana.
Abinda ya ke nufi shine daga abu mara kyau zuwa abu mai kyau, kuma mutanen da suka halarci taron sun fahimce shi sarai garau.
” Abin kawai siyasa ce wasu suka maida shi, duk sun dira kafafen yanar gizo suna ta surutai.
Masu maular ‘kudaden kama haya’ a hannun Ayu ke hana sasanta rikicin PDP -Wike
Ya ce munaficci ne kawai PDP ke yi da ta ke sukar takarar Muslim-Muslim a APC, alhali ita kuma ta ɗaure gindin wani yanki na ƙasar nan ya ƙara ci gaba da shugabanci na wasu shekaru takwas.
Ya ce idan har ana son zaman lafiya a cikin PDP, to tilas sai jam”iyyar ta bi tsarin da dokokin ta su ka gindaya.
“Shugaban Jam’iyya ya ce idan har ɗan takarar shugaban ƙasa ya fito daga Arewa, to shi Ayu zai sauka daga shugabanci, tunda shi ma ɗan Arewa ɗin ne.
“To yanzu ɗan Arewa ɗin ne ɗan takara.
Ya sauka mana.
Shi kuma ya ce “ba zan sauka ba.” Mutane kuma na ce masa ya je ya sa labule shi da Wike.
“Na yarda da takarar Atiku, na kuma yarda da takarar mataimakin takarar Atiku.
To sai me kuma?
“Tun da ni na janye waccan jayayya tawa, kai ma ka cika na ka alƙawarin mana.
A bai wa kudu muƙami ni fa shi ne kawai jayayya ta a yanzu.
“Amma bai yiwuwa a ce yanki ɗaya ke da ɗan takarar shugaban ƙasa, shugaban jam’iyya da kuma Darakta Janar na kamfen.” Cewar Wike.
Ya ce kowa ya san an yi wa Kudu rashin adalci, amma kuma an rufe ido an ƙi magana.
Ya ce PDP za ta ƙara ruftawa cikin rikici muddin ba a bai wa kudu shugabancin jam’iyya ba.
Ya ce za su ci gaba da neman a bai wa kudu shugabancin jam’iyya har sai an yi adalci an biya masu buƙatar su.
RIKICIN PDP: Ayu ya musanta karɓar harƙallar naira biliyan 1, ya yarda ya karɓo miliyan 100 hannun wani gwamna
Makonni uku bayan Gwamna Nyesom Wike na Ribas ya zargi Shugaban PDP, Iyorchia Ayu da tarɓar kuɗaɗe, a karon farko Ayu ya fito ya ce bai karɓa ba.
Cikin wata sanarwa da ya fitar a shafin sa na Tiwita, ya ce “ban taɓa karɓar naira bilyan 1 a hannun wani a Legas ba.
Baya ga wannan zargi dai, Wike ya zargi Ayu da raba wa wasu shugabannin PDP naira miliyan 120 domin su goyi bayan kada ya sauka daga shugabancin PDP.
A ranar Juma’a kuma Wike ya zargi Ayu da karɓar kuɗin wata kwangila ta naira miliyan 100, wadda Wike ya ce an biya Ayu kuɗin sau biyu.
A martanin sa, Ayu ya ce abin da ya sa bai yi magana tun tuni ba, saboda ya na gudun kada bayanan sa su ci karo da wasu bayanan.
Kuma ana ta ƙoƙarin ganin an samu sulhu a PDP.
“Amma na fito ne yanzu na yi magana saboda na ga abin har ya kai ga ana ci min mutunci, kuma ana ci wa ‘ya’ya na mutunci.”
Idan ba a manta ba, Wike ya ce “idan ci gaba da fallasa harƙallar Ayu, to ‘ya’yan sa ma sai sun yi da-na-sanin haihuwar su da ya yi.”
Ayu ce bai karɓi kuɗin kowa a Legas ba kamar yadda Wike ya yi zargin ya karɓa.
“Abin da ya faru, lokacin da na zama shugaban PDP, jam”iyyar ba ta da kuɗi.
Sai Atiku ya bayar da shawara a nemi ramce a wani banki mallakar wani tsohon ɗan PDP, wanda a yanzu ba ya cikin jam’iyyar.
“Amma daga baya sai mu ka canja shawara, ba mu nemi ramcen ba ma, ballanata kuma a ce mun karɓa,” inji Ayu.
Batun zargin karɓar kuɗaɗen kwangila ɗaya sau biyu kuwa, ita ma Ayu ya ce ƙarya ce.
“Tabbas wani gwamna ya bayar da gudunmawar naira miliyan 100, wadda aka yi amfani da ita a aikin Cibiyar PDP.
Amma ni daga ita ban sake karɓar wata naira miliyan 100 daga Kwamitin Zartaswar PDP ba.”
Kotu ta wanke Nnamdi Kanu daga shari’ar Kamo shi daga Kenya, amma ba ta wanke shi daga tuhumar tserewa bayan beli ba – Gwamnatin Najeriya
Gwamnatin Najeriya ta maida raddi da kuma ƙarin haske dangane da sallamar da ake cewa Kotun Ɗaukaka Ƙara ta yi wa ɗan tawaye Nnamdi Kanu.
Kwana ɗaya bayan kotu ta kori tuhumar da ake yi wa Kanu, wanda ya ɗaukaka ƙara a can, inda kotu a ce an kamo shi ba bisa ƙa’ida ba, ita kuma gwamnatin tarayya ta ce ai kotu ba ta sallami Kanu a tuhumar tsallake beli da ya yi lokacin da ya gudu daga ƙasar nan ba.
Ministan Harkokin ‘Yan Sanda Maigari Dingyaɗi, ya ce gwamnati na ci gaba da nazarin hukuncin da kotu ta yanke kafin ta ɗauki mataki na gaba.
Haka shi ma Ministan Harkokin Shari’a, Abubakar Malami ya ƙara jaddadawa, a cikin wata sanarwa da Kakakin Yaɗa Labaran sa, Umar Gwandu ya fitar tare da sa hannun sa a ranar Alhamis.
Dingyaɗi ya ce kotu ta kori ƙarar da Kanu ya ɗaukaka inda ta ce a sallame shi, to amma fa ba ta ce ya fita daga sauran tuhumar da ake yi masa ba.
Kanu Shugaban IPOB, wanda ya ke ɗan Najeriya ne kuma ɗan Birtaniya, ya na tsare ne a hannun SSS bisa zargin sa da ta’addanci, tun bayan da aka cumuimuyo shi daga Kenya, cikin watan Yuni, 2021.
Bayan Kotun Ɗaukaka Ƙara ta ce a sake shi, Dingyaɗi ya ce gwamnati na nazarin lamarin.
Kotu ta wanke Nnamdi Kanu daga shari’ar Kamo shi daga Kenya, amma ba ta wanke shi daga tuhumar tserewa bayan beli ba.
Kanu ya arce daga beli ne bayan Sanata Nnanya Abaribe ya karɓe shi beli, lamarin da ya nemi jefa Abaribe cikin tsomomuwa.
Dama jama’a da dama na ganin cewa zai yi wahala gwamnatin Najeriya ta saki Kanu, idan aka yi la’akari da cewa a cikin 2017 Mai Shari’a Binta Nyako ta bayar da belin sa bayan kama shi cikin 2015, amma aka ƙi sakin sa.
Sanatoci sun wargaje injin Kasafin 2023, sun ce akwai ƙura, hazo da dattin ruwan kwatami a ciki
A ranar Laraba ce Majalisar Dattawa ta fara zaman nazarin Kasafin 2023 na naira tiriliyan 20.5, wanda Shugaba Muhammadu Buhari ya gabatar a ranar Juma’a.
Sanatocin da su ka yi magana da shawarwari a lokacin nazarin kasafin, sun nuna rashin amincewa da yadda Gwamnatin Tarayya za ta kashe har naira tiriliyan 8.2 kan ma’aikatan gwamnati da ayyukan yau da kullum na tafiyar da gwamnati.
Amma kuma za a kashe naira tiriliyan 5.35 kacal wajen yi wa ‘yan Najeriya ayyukan raya ƙasa da su ka haɗa har da titina da sauran su.
A kasashin dai Gwamnatin Tarayya za ta ciwo bashin naira tiriliyan 8.27, kuma za ta biya bashin naira tiriliyan 6.31.
Sannan kuma ma’aikatan gwamnati za su lashe naira tiriliyan 4.99.
SANATA NDUME: Wauta Ce A Ciwo Bashin Da Za A Kashe Kan Ma’aikatan Da Su Ne Kashi 1% Bisa 100% Na ‘Yan Najeriya:
Sanata Ali Ndume ya bayyana cewa maganar gaskiya bai yiwuwa a ce Gwamnatin Tarayya za ta kashe naira tiriliyan 8.2 kan ma’aikatan gwamnatin tarayya, waɗanda yawan su bai wuce kashi ɗaya tal na yawan ‘yan Najeriya su miliyan 200 ba.
Ya ce kamata ya yi a ce kuɗin da gwamnati za ta yi wa sauran ‘yan Najeriya aiki ya fi yawan kuɗin da za ta kashe wa ma’aikata fintinkau.
“Amma ai hankali ma ba zai ɗauka ba, a ce wai za a ciwo bashin naira tiriliyan 8.27, kuma a kashe naira tiriliyan 8.2 kan ma’aikatan gwamnatin tarayya.
Su kuma sauran ‘yan Najeriya a yi masu aikin naira tiriliyan 5.35 kaɗai.” Inji Ndume.
Daga nan sai ya yi kiran da a binciki yadda a duk shekara kuɗaɗen da gwamnati ke kashewa kan ta ke ƙaruwa maimakon raguwa, duk kuwa da cewa a kullum fasahar zamani na rage ɗawainiyar kashe kuɗaɗe da kawo sauƙi wajen gudanar da ayyuka.
SANATA BETTY APIAFI: Asusun Gwamnati Na TSA Ya Na Yoyo, A Binciki Waɗanda Su  Ka Ɓula Shi:
Sanata Betty Apiafi, wata ‘yar PDP daga Jihar Ribas, ta fallasa cewa akwai rahotannin da su ka tabbatar da cewa Asusun Bai Ɗaya na PDP ya na yoyo, don haka a jingine batun ciwo bashi tukunna, a dawo a yi binciken inda kuɗaɗen Najeriya ke zurarewa, kuma a gano masu tara buhuna su na jide kuɗaɗen.
Ta ce wahalar banza ce duk shekara a yi ta ciwo bashi, amma kuma an kashe toshe hanyoyin da ake kwashe kuɗaɗen ƙasar nan.
SANATA SMART ADEYEMI: Attajiran Da Su Ka Kimshe Kuɗaɗe A Bankuna Su Bai Wa Gwamnati Ramce:
Sanata Smart Adeyemi daga Jihar Kogi, ya bayar da shawarar cewa maimakon a riƙa fita ana ciwo bashi, ya kamata manyan attajiran da su ka kimshe kuɗaɗe a cikin bankuna kuma ba su taɓa kuɗaɗen, su riƙa bai wa gwamnati ramce.
“Akwai maƙudan kuɗaɗe har maƙudan dalolin da manyan ‘yan Najeriya su ka kimshe a bankuna, ba a taɓa su.
Ya kamata su riƙa bai wa Najeriya ramce.”
Kaɗan kenan daga cikin waɗanda su ka yi maganganu masu yawa a yayin zaman.
SANATA AHMAD LAWAN: A Daƙile Ɓarayin Ɗanyen Mai Don A Rage Yawan Ciwo Bashi:
Sanata Lawan ya baje faifan yadda Najeriya za ta rage ciwo bashi da rage giɓin kuɗaɗen kasafi
Shugaban Majalisar Dattawa Ahmad Lawan, ya bayyana cewa matsawar Najeriya ba ta tashi tsaye ta daƙile barayin danyen mai da masu fasa bututu ba, to nan ba da daɗewa ba tattalin arzikin Najeriya zai iya durƙushewa.
Lawan ya yi wannan bayani lokacin da ya ke gabatar da jawabi kafin Shugaba Muhammadu Buhari ya fara jawabin gabatar da Kasafin 2023 na naira tiriliyan 20.52 a Majalisar Tarayya.
Lawan ya ce a yanzu ɓarayin ɗanyen mai su ne manyan abokan gabar Najeriya.
“Ya kamata a tashi haiƙan a kakkaɓe wannan gagarimar matsalar ta ɓarayin ɗanyen mai, kafin su kai ga tarwatsawa ko durƙusar da tattalin arzikin Najeriya.”
Lawan ya ce idan aka magance gagarimar satar ɗanyen mai, to za a samu ƙarin kuɗaɗen shiga, kuma hakan zai rage ciwo bashi, tare da rage giɓin kasafin kuɗi.
Shawara ta biyu da Sanata Lawan ya bayar, ita ce “a sake nazarin ɗage biyan harajin shigo da wasu kaya da ake yi wa wasu mutane ko kamfanoni.
Kuma a rage bai wa wasu kamfanoni iznin karɓar haraji a madadin gwamnatin tarayya ana biyan su lada.
“Kuma a rage bai wa wasu kamfanoni damar kashe kuɗi su na yin wasu ayyukan gwamnatin tarayya, daga baya su na karɓar haraji har sai sun karɓi kuɗin kwangilar su da ribar su tukunna.”
Lawan ya buga misali da cewa hukumomi ne irin su Hukumar Kula da Tashoshin Jiragen Ruwa, Hukumar NIMASA da Hukumar Sadarwa ta Kasa (NCC), duk kamata ya yi su riƙa karɓar harajin su da kan su, kamar yadda Hukumar Kwastan da Hukumar Tara Kuɗaɗen Harajin Cikin Gida (FIRS) ke Karɓar na su da kan su, ba wasu kamfanoni ke karɓar masu ba.
Lawan ya ce waɗannan duk hanyoyi ne na ƙarin kuɗaɗen shiga ga gwamnatin tarayya, waɗanda za su haifar da rage ciwo bashi don a cike giɓi a kasafin kuɗi.
PREMIUM TIMES Hausa ta buga labarin cewa Buhari ya ce Za a ciwo bashin naira tiriliyan 8:8, don a cike giɓin Kasafin 2023.
Shugaba Muhammadu Buhari ya gabatar  Kasafin 2023 na naira tiriliyan 20:51, a gaban Majalisar Tarayya.
Kasafin wanda ya gabatar a ranar Juma’a, shi ne na takwas kuma na ƙarshe a mulkin sa da ya gabatar.
A cikin jawabin sa, Buhari ya bayyana cewa za a samu giɓi na naira tiriliyan 10.78, amma kuma za a cike giɓin da kuɗaɗen bashin da za a ciwo har naira tiriliyan 8.8.
Haka nan kuma ya ce a cikin kasafin, za a kashe naira tiriliyan 6.31 wajen biyan basussuka.
Ya bayyana cewa an tsara kasafin bisa kintacen cewa Gwamantin Tarayya za ta samu kuɗin shiga har naira tiriliyan 16.87 cikin 2023.
Kuma ana sa ran a riƙa haƙo gangar ɗanyen mai miliyan 1.69 a kowace rana, yayin da aka yi kintacen cewa za a riƙa sayar da kowace ganga ɗaya kan Dalar Amurka 70.
Wannan kasafin wanda aka raɗa wa suna Kasafin Rage Giɓi Da Rage Ciwo Bashi, ya nuna bai ci sunan sa ba, domin za a ciwo har naira tiriliyan 8.80 a matsayin bashi cikin 2023.
Yayin jawabin sa, Buhari ya yi bitar ayyukan da gwamnatin sa ta gudanar cikin shekaru bakwai da kuma bibiyar yadda aka kashe kuɗaɗen kasafin 2022.
RIKICIN DANGOTE DA YAHAYA BELLO: Gwamnatin Yahaya Bello, ba ta da haƙƙi ko na takardar buhun siminti a kamfanin
Gamayyar Rukunin Kamfanonin Ɗangote Industries Ltd, ya fitar da kakkausan raddi ga Gwamnatin Jihar Kogi dangane da dambarwar da ta haddasa rufe Masana’antar Siminti ta Ɗangote Cement da ke Obajana, Jihar Kogi.
Kakakin Yaɗa Labaran DIL na rukunin masana’antun Dangote mai suna Anthony Chiejina, ya fitar da raddin a ranar Laraba, inda a cikin dogon bayanin da ya yi dalla-dalla, ya ce Gwamnatin Jihar Kogi ba ta da sauran haƙƙi ko na buhun siminti cikin kamfanin a matsayin hannun jari.
“Gwamnatin Jihar Kogi ba ta sauran ko sisi a matsayin kuɗin ruwa ko hannun jari a cikin Dangote Cement PLC da ke Obajana.
“Dangote Cement tun da ya fara aiki a 2007, bayan ya sayi kamfanin daga Obajana Cement a hannun Jihar Kogi cikin 2002, bai daina biyan haraji ba.
Kuma ya na biyan kuɗaɗen duk wani nau’in haraji da sauran caje-caje.
“Abin takaici ne yadda Gwamnatin Kogi ta yi amfani da ƙarfin gwamnati ta sa aka kulle masana’antar.
Idon ta ya rufe, ta kasa yin la’akari da cewa akwai ma’aikata fiye da 22,000 masu aiki a masana’antar.
Kuma da ita su ka dogara wajen ciyar da iyalin su.
“Ya zama dole mu fito mu yi wa jama’a bayani, ganin yadda dubban ma’aikata, ‘yan kwangila, masu hannayen jari a ciki, dillalai da waɗanda mu ke hada-hadar kuɗaɗe da su da kuma sauran masu ruwa da tsaki su ka damu da dambarwar da ke faruwa.
“Rufe masana’antar ya jefa ƙasar nan cikin wata matsalar tattalin arziki, amma Gwamnantin Kogi ba ta yi la’akari da hakan ba.
“Ya kamata jama’a su san cewa a yarjejeniyar cinikin Obajana Cement da aka yi cikin 2002 inda Dangote Cement ya saye shi, kuma yarjejeniyar kafa Ɗangote Cement ta tabbatar da cewa ƙasar da aka gina masana’antar, mallakin Ɗangote Cement ce, injina da sauran kayan aiki ma duk mallakin sa ne.
“Kuma albarkatun ƙarƙashin ƙasa da ke wurin su ma an samu haƙƙin mallakar su ne daga Gwamnatin Tarayya a bisa ƙa’idar dama ko izni na wasu ƙayyadaddun shekarun da gwamnati ke sabuntawa bayan wasu shekaru.
“DIL ya samu haƙƙin mallakar wurin cikin 2003, shekara ɗaya bayan yin cinikin Obajana Cement.
“An ba mu satifiket na haƙƙin mallaka iri uku, bayan mun biya dukkan kuɗaɗen da doka ta tanadar, kuma mun biya dukkan kuɗaɗen diyya ga al’umma mazauna yankin ko masu gonakin.”
Cheijina ya ce a kwantar da hankali, domin tuni kamfanin Dangote Cement da DIL sun kai ƙorafin su ga Gwamnatin Tarayya da sauran hukumomin da abin ya rataya a wuyan su.
Asalin Dambarwar:
Kamfanin Dangote Cement ya ce ‘yan iska da ‘yan bijilanten Gwamantin Kogi sun raunata ma’aikatan kamfanin.
Kamfanin Simintin Ɗangote ya bayyana cewa gungun wasu ‘yan iska da ‘yan bijilanten da Gwamnatin Jihar Kogi ta tura domin su kulle masana’antar, sun ji wa ma’aikata da dama rauni.
Kamfanin ya bayyana haka a cikin wata sanarwar da ya fitar.
Lamarin ya faru ne bayan da Gwamnatin Kogi ta bayar da umarni a ƙarƙashin Majalisar Dokokin Jihar Kogi cewa a gaggauta kulle masana’antar, har sai an gabatar da shaidar Dangote ya mallaki masana’antar a bisa tsarin da doka ta tanadar.
Bayyana umarnin ke da wuya matasa da ‘yan bijilante su ka garzaya masana’antar, inda su ka riƙa tilasta ma’aikata cewa lallai sai sun kulle masana’antar.
Kamfanin ya ce zai ci gaba da gudanar da aikin sa kamar yadda doka ta tanadar.
PREMIUM TIMES Hausa ta buga labarin cewa Majalisar Kogi ta bada umarnin kulle Kamfanin Simintin Ɗangote.
Majalisar Dokokin Jihar Kogi ta bada umarnin a kulle Masana’antar Dangote Cement, bisa dalilin wasu zarge-zarge da ƙorafe-ƙorafe da ake yi.
A ranar Laraba ce Majalisar Dokokin ta bayar da umarnin, biyo bayan wasiƙar ƙorafin da mazauna Obajana, garin da kamfanin ya ke, su ka rubuta wasiƙar ƙorafi.
Majalisa ta kira Ɗangote, wanda shi ne na mafi karfin arziki a Afrika, domin ya je ya bayar da ba’asi, amma ya nemi a bayar da isasshen lokaci.
PREMIUM TIMES ta nemi jin ta bakin Kakakin Ɗangote Cement PLC, Anthony Chiejina, amma bai maida amsar saƙon tes da wakilin mu ya yi masa ba.
Mazauna yankin dai sun rubuta wasiƙar ƙorafin cewa ana ɓata masu muhalli, kuma ba a inganta rayuwar al’ummar yankin, kamar yadda doka ta wajabta wa masana’antar, kasancewa a yankin ne ta ke samun biliyoyin kuɗaɗe a duk shekara.
Ƙorafin da mazauna yankin su ka kai ya tayar da bincike ƙwaƙwaf ɗin da Majalisar Kogi ta ce ta gano cewa Ɗangote Cement ya sayi kamfanin daga Jihar Kogi tun cikin 2002, ba tare da ƙwararan takardun cinikayya ba.
Kwamishinan Yaɗa Labarai na Jihar Kogi, Kingsley Fanwa ne ya sanar da manema labarai haka.
Dalili kenan Majalisa ta bada umarni a kulle masana’antar, har sai an gabatar mata da takardun ciniki.
Dangote Cement ya sayi kamfanin simintin daga hannun Jihar Kogi cikin 2002, a lokacin da ake kiran sa da suna Obajana Cement Company.
Ɗangote Cement a yanzu shi ne masana’anta mafi tsada ta biyu a Najeriya.
Cikin 2022 tsakanin Janairu zuwa Yuni kamfanin ya yi cinikin siminti na naira biliyan 808, wanda a ciki naira biliyan 172.1 duk riba ce ta watanni shida.
Zan fi maida hankali wajen bunkasa Ilimi a Kasar nan – Kwankwaso a Legas
Dan takarar shugaban kasa na jam’iyyar NNPP, rabiu Musa Kwankwaso, ya bayyana wa dandazon magoya bayan sa da jam’iyyar NNPP a jihar Legas cewa idan ya zama shugaban Kasa, zai fi maida hankali ne wajen bunkasa ilimi a kasar nan.
Kwankwaso ya bude ofishin kamfen dinsa a unguwar Ikorodu dake birnin Ikko.
Dubban mutane ne suka halarci taron bude ofishin har da wasu daruruwa da suka canja sheka daga wasu jam’iyyun zuwa jam’iyyar NNPP a Legas.
Bayan haka ya ce matasa ne za su zamo kan gaba a cikin gwamnatin sa.
Jihar Legas dai ita ce cibiyar dan takarar shugaban kasa na APC, Bola Tinubu.
Sauran ‘yan takarar da Kwankwaso zai fafat da su sun hada da Atiku Abubakar na jam’iyyar PDP, Peter Obi na LP, da wasu yan takara na jam’iyyun kasar nan.
Jirgin yaƙin PDP na tangal-talgal saboda gwamnoni biyar sun ƙi hawa a yi lodin kamfen tare da su
Keyamo ya ce har yau jam”iyyar PDP ba ta tuba daga ɗabi’ar ta na wawurar kuɗaɗe ba.
Nan da kwanaki 80 za a kakkaɓe duk wata matsalar tsaro baki ɗaya – Aregbesola, Ministan Cikin Gida
Ministan Harkokin Cikin Gida, Rauf Aregbesola, ya tabbatar wa ‘yan Najeriya cewa nan da watan Disamba za a kakkaɓe duk wata matsalar tsaron da ta dabaibaye Najeriya.
Aregbesola ya bada wannan tabbacin lokacin da ya ke tattaunawa da Kamfanin Dillancin Labarai na Najeriya (NAN), a Abuja.
Minista ya ce Shugaba Muhammadu Buhari ya bada wa’adin cewa lallai daga nan zuwa Disamba dukkan hukumomin tsaron su tabbatar da sun samar da dawwamammen zaman lafiya a dukkan faɗin ƙasar nan.
Ya ce Buhari ya ce ba zai sauka daga mulki ba tare da ya daƙile matsalar tsaron da ke neman durkusar da ƙasar nan ba.
“Shugaba Buhari ya bada wa’adin nan da watan Disamba cewa Hukumomin tsaro su kakkaɓe duk wata barazanar tsaron da ke addabar rayuka da dukiyoyin ‘yan Najeriya nan zuwa watan Disamba.
“Na yi amanna cewa dukkan ɓangarorin tsaron ƙasar nan sun tashi tsaye haiƙan, babu sauran hutu, domin su tabbatar cewa sun kawar da duk wata barazanar tsaro a ƙasar nan.
“Mun maida hankali sosai, da farko misali, sai mu fara tambayar kan mu tukunna, farkon abin da ya wajaba na haƙƙin da ya rataya a wuyan gwamnati, ai shi ne kare rayuka da dukiyoyin jama’a.
“Saboda haka daga nan zuwa watan Disamba za mu kakkaɓe duk wata matsalar tsaron da ke addabar ƙasar nan.
“Idan ka dubi halin da ake ciki yanzu a Najeriya, zan iya cewa an samu gagarimin ci gaba a cikin ‘yan shekarun nan,” inji Aregbesola.
Aregbesola ya tunatar da ‘yan Najeriya cewa kafin 2015 babu inda bama-bamai ba su tashi a Najeriya.
Yanzu kuma a ta bakin sa, ya yi babu sauran inda ‘yan Najeriya ke kwana cikin fargaba da tsoron za a dasa masu nakiya a ƙasar nan.
Aregbesola ya danganta fantsamar ‘yan bindiga da masu garkuwa da mutane a sassan ƙasar nan bisa dalilin fatattakar ‘yan ta’adda daga Arewa maso Gabas.
“Kuma mun daƙile masu ɗaukar makamai Kudu maso Gabas, Kudu maso Kudu, Kudu maso Yamma kuma mun daƙile ‘yan ƙungiyar asiri.
“Saboda haka nan da ƙarshen shekara ‘yan Najeriya za su yi bankwana da matsalar tsaro,” Inji Minista Aregbesola.
CIKIN ƊAURARRU 75,635: Minista Aregbesola na so a saki 22,680 daga kurkuku
Ministan Harkokin Cikin Gida, Rauf Aregbesola, ya bayyana cewa zai gana da gwamnonin Najeriya, domin su amince a saki aƙalla fursunoni 22,680 daga cikin 75,635 da ke tsare a gidajen kurkukun Najeriya daban-daban.
Da ya ke amsa tambayoyin Kamfanin Dillancin Labarai na Najeriya (NAN), Aregbesola ya ce ganawa da gwamnonin idan ana so a saki ɗaurarrun ta zama dole, saboda kashi 90 bisa 100 na waɗanda ke tsare a kurkuku duk dokokin jihohi su ka karya, ba dokokin gwamnatin tarayya ba.
Haka nan kuma Aregbesola ya ce kashi 70 cikin 100 na mutum 75,635 da ke tsare a kurkuku daban-daban na Najeriya, duk masu jiran a yanke masu hukunci ne.
Ministan ya ce waɗanda su ka karyar dokar tarayya kuma su na tsare a kurkuku ba su ma kai kashi 10 na mutum 75,635 ɗin da ke tsare a kurkuku ba.
Daga nan ya ce ya zama wajibi a rage yawan waɗanda ke ɗaure a gidajen kurkukun Najeriya 253, saboda da yawan su babu wani dalilin ci gaba da tsare su ake yi.
“Idan masu ruwa da tsaki ba su tashi tsaye sun yi gyara a tsarin shari’a da dokokin hukunta masu laifi ba, to za mu ci gaba da fuskantar cinkoso a gidajen kurkuku ne kawai.”
Ya ce da yawan waɗanda ke tsare su na jiran a yanke masu hukunci, shekarun da su ka daɗe tsare sun wuce na adadin yawan hukuncin ɗaurin da za a yi masu.
“Za ka ga ɗan sane wanda hukuncin sa bai wuce ɗaurin watanni shida ba, amma ya shafe shekaru uku tsare a kurkuku, ya na jiran a yanke masa hukunci.” Inji Aregbesola.
“Ko kuma a kama yaro a ƙarƙashin gada, ba a same shi da laifin komai ba, an tsare shi shekaru a gidan kurkuku.
Ka ga lamarin akwai buƙatar gyara kenan.
A kan haka ne Minista Aregbesola ya ce ya rubuta wa Kungiyar Gwamnonin Najeriya wasiƙar neman zama su tattauna lamarin.
Nan Da Watan Disamba Za A Kakkaɓe Duk Wata Matsalar Tsaro Baki Ɗaya -Aregbesola:
Komin daren daɗewa sai an sake kamo dubban ‘yan kurkukun da su ka arce – Minista Aregbesola
Ministan Harkokin Cikin Gida, Rauf Aregbesola, ya tabbatar da dubban ɗaurarrun da su ka tsere daga gidajen kurkukun Najeriya daban-daban sai an sake kamo su komin daren daɗewa nan gaba.
Ya bayyana haka ne a wata tattaunawa da ya yi da Kamfanin Dillancin Labarai na Najeriya (NAN).
Sai dai a cikin tattaunawar, Aregbesola bai bayyana lokacin da za a sake kamo su ɗin ba.
“Su na iya gudu, amma ba za su iya tserewa ba.
Ai kamar ɓerayen da aka riƙa ne a cikin ɓurma.
Sai mun sake kamo su,” inji Aregbesola.
PREMIUM TIMES dai a baya ya buga wani rahoto da ya nuna fiye da ɗaurarru 4,000 ne su ka tsere daga gidajen kurkukun ƙasar nan daban-daban.
Daga cikin waɗanda su ka tsere ɗin kuwa, akwai ɗaruruwan riƙaƙƙun ‘yan ta’adda, kuma akwai manyan kwamandojin su.
Cikin garuruwan da ɗaurarrun su ka arce, har da na Kurkukun Kuje da ke Abuja, Oyo, da Jihar Edo.
Daga cikin hanyoyin da za a iya gane su, akwai dabarun kama su idan sun buɗe asusun banki, inji Aregbesola.
“Ai wata rana za su buɗe asusun banki ko mallakar lambobin waya.
Sun gudu ne kawai, amma ba su tsira ba.” Inji shi.
Da ya ke magana kan cinkoso a gidajen kurkukun Najeriya, Minista Aregbesola na so a saki 22,680 daga cikin fiye da 75,000 ɗin da ke tsare yanzu haka a kurkuku.
Dogara ya  fa ruɗe, Atiku ya ke wa aiki a boƴe, ya na ta wani tsalle-Tsalle – APC
Kakakin kwamitin kamfen din shugaban Kasa na APC, Bayo Onanuga ya zargi tsohon kakakin majalisar Tarayya, Yakubu Dogara da yi wa Atiku Abubakar aiki da sunan wai yana fushi da zaɓin musulmi da Tinubu yayi mataimakin shugaban kasa.
Onanuga ya ce ” Tun da Dogara ya rasa kujerar zama mataimakin Shugaban Kasa na APC , ya zauce, kullum za ka ji shi a can ya na korafin da babu  tushe.
” Sai ya tattaro wasu da tuni an yi sallama da su a jam’iyyar, wai ƴan APC ne amma basu tare da Tinubu.
Dukkan su ƴan koron Atiku ne,  ba su a APC.
” Tun bayan rasa wannan kujera na mataimakin shugaban kasa na Tinubu, Dogara ya ke faɗin maganganun da basu dace ba, ya maida abin addini, kullum sai faɗefaɗe da karauniya kawai.
A karshe Onanuga ya ce Tinubu ne zai yi nasara a zaɓen shugaban kasa mai zuwa, duk wani adawa da su Dogara ke yi shirme ne kawai da tarkacen banza
GARIN NEMAN ƘIBA: Wani matashi ya bindige ƙanin sa a ƙoƙarin gwajin laƙanin bindiga da aka basu
Rundunar ‘yan sandan jihar Kwara ta bayyana cewa tana farautar wani matashi da ya kashe kanensa a jihar, sannan ya arce.
Kakakin rundunar Ajayi Okasanmi wanda ya sanar da haka a garin Ilorin ya ce matashin ya kashe kanensa mai shekara 12 a lokacin da ya ke yin gwajin laƙanin bindiga da wani boka ya basu.
Okasanmi ya ce wannan abin takaicin ya auku a kauyen Dutse Gogo dake karamar hukumar Kaiama.
” Bayan yaran sun karɓo lakanin bindigan sai wan ya dauko bindigar da mahaifinsu mai suna Abubakar Abubakar, ke zuwa farauta da ita, ya danƙara mata harsashi ya fuskanci ƙaninsa wanda shine ya ɗaura shirgegiyar layar da boka ya basu ya danna masa mata.
Nan ko take kanen na sa ya yanke jiki ya faɗi gawa ko shureshire bai yi ba.
Daga ganin haka kuwa sai wan ya tattara nasa-inasa ya arce.
Okasanmi ya ce tuni rundunar ta fara farautar matashin domin a hukunta shi.
Daga nan sai yayi kira ga iyaye da su rika sa wa ƴaƴan su ido matuka domin kauce wa aukuwar irin haka.
KASAFIN JAMI’O’I DA MANYAN MAKARANTU: Buhari ya ce gwamnati kaɗai ba za ta iya riƙe jami’o’i ba
Shugaba Muhammadu Buhari ya bayyana cewa za a kashe wa jami’o’in gwamnati da manyan makarantu naira biliyan 470 a 2023.
Ya bayyana cewa kuɗaɗen sun haɗa da na farfaɗo da ilmi a jami’o’i da manyan makarantu da kuma albashin malamai da ma’aikatan jami’o’in.
Da ya ke jawabi yayin gabatar da Kasafin 2023 a Majalisar Tarayya, Buhari ya nuna rashin jin daɗin sa dangane da yajin aikin malaman jami’o’i da su ka fara tun a ranar 14 Ga Fabrairu.
Daga nan ya roƙi malaman su janye yajin aiki, tare da shan alwashin cewa gwamnati za a cika dukkan alƙawurran da ta ɗauka a jarjejeniya.
Daga nan Buhari ya ce a gaskiya a yanzu gwamnatin tarayya ba za ta iya ɗaukar nauyin kula da jami’o’iita kaɗai ba.
“A ƙasashen da su ka ci gaba, ba gwamnati kaɗai ce ke ɗaukar nauyin harkokin ilmin jami’o’in ƙasa da na manyan makarantun gaba da sakandare ba.
Gwamnati da jama’a ne ke ɗaukar nauyin.” Inji Buhari.
Haka kuma Buhari ya ce  gwamnatin sa ta yi titina da tsawon su ya kai kilomita 1,500 -Buhari a jawabin Kasafin 2023.
Shugaba Muhammadu Buhari ya jaddada cewa aƙalla gwamnatin sa ta gina titina a faɗin ƙasar nan da yawan su ko tsawon su ya kai kilomita 1,500.
Buhari ya ce kuma an yi titinan ne a yankunan da ke da muhimmanci wajen inganta tattalin arzikin faɗin ƙasar nan.
Da ya ke jawabi dangane da ayyukan raya ƙasa da Buhari ya ce gwamnatin sa ta samar a cikin shekaru bakwai, ya shaida wa Majalisar Tarayya irin ayyukan da ya samar wajen tsaro, lafiya, daƙile rashawa sauran fannoni daban-daban.
Ya ce gwamnatin sa ta samar da ƙarin ƙarfin wutar lantarki da yawan ta ya kai migawatts 4000.
Batun kasafin 2023 kuwa, Buhari cewa ya yi kasafin zai sauƙaƙa matsin rayuwar da kasafin 2023 bai magance ba.
Shugaba Muhammadu Buhari ya jaddada cewa kasafin 2023 da ya gabatar wa Majalisar Tarayya, zai magance matsin rayuwa, rashin aikin yi ɗin da kasafin 2022 bai magance ba.
Buhari ya ce Kasafin 2022 ya samu cikas ne dalilin kasa samun kuɗaɗen shiga yadda su ka kamata saboda cikas ɗin da aka samu daga ɓangaren fetur da gas.
Ya ce kuɗaɗen shigar da aka samu tsakanin Janairu zuwa Yuli 2022 naira tiriliyan 3.66 ne kaɗai, wato kashi 63 bisa 100 daga cikin hasashen abin da za a tara a 2022.
Ya ce rashin aikin yi da yunwa na ci gaba da damun ɗimbin jama’a, amma dai gwamnatin sa na bakin ƙoƙarin ganin ta magance tsadar rayuwa, musamman ma tsadar kayan abinci.
Ya ce tsakanin Janairu zuwa Yulin 2022, gwamnatin sa ta kashe naira tiriliyan 2.87 wajen biyan ma’aikatan gwamnatin tarayya albashin su, biyan ‘yan fansho da sauran kuɗaɗen tafiyar da ayyukan ofis-ofis a ma’aikatu.
Da ya koma kan kasafi kuwa, Buhari ya ce bashin da ake bin Najeriya ya kai naira tiriliyan 42.8.
Shugaba Muhammadu Buhari ya tabbatar da cewa bashin da ke kan wuyan Najeriya ya kai naira tiriliyan 42.8.
Ya yi wannan sanarwa ce lokacin da ya ke karanta jawabin Kasafin 2023 a gaban Majalisar Tarayya, a ranar Juma’a.
Buhari ya ce abin da ake bin Najeriya bashi har zuwa watan Disamba, 2022 naira tiriliyan 39.6.
Ya ce kuɗin sun ƙaru ne a cikin shekarar 2022 zuwa naira tiriliyan 42.8 daga watan Janairu zuwa Yuni, wato cikin watanni shida na wannan shekara ta 2022.
Buhari ya ce gwamnatin sa ta biya kuɗaɗen tallafin fetur har naira tiriliyan 1.59 cikin wannan shekarar, tsakanin Janairu zuwa Yuni.
Da ya koma kan Kasafin 2023, Shugaba Buhari ya ce an yi kasafin Naira tiriliyan 20 51, kuma za a ciwo bashin naira tiriliyan 8:8 a 2023.
CIKIN SHEKARU BAKWAI: Gwamnati na ta yi titina da tsawon su ya kai kilomita 1,500 – Buhari a jawabin Kasafin 2023
Majalisar Dattawa ta amince da sunayen sabbin Kwashinonin Zaɓe, duk da ƙorafin cewa cikin su akwai ‘yan siyasa
A ranar Laraba ce Majalisar Dattawa ta amince da sunayen mutane 19 waɗanda Shugaba Muhammadu Buhari ya aika, a matsayin Kwamishinonin Zaɓe (REC).
Tun cikin watan Yuli Buhari ya naɗa su kuma ya aika sunayen a Majalisar Dattawa, inda ya nemi ta amince da su.
Daga cikin sunayen 19, biyar sun kammala wa’adin shekaru biyar, amma Buhari ya sake naɗa su domin su ƙara wa’adin wasu shekarun biyar, kuma wa’adij ƙarshe.
Sauran 14 kuma duk sabbin naɗi ne.
A cikin sabbin naɗin ne ƙungiyoyin rajin kare haƙƙin jama’a su ka riƙa rubuce-rubucen ƙorafe-ƙorafe cewa biyar a cikin su ba su cancanta Buhari ya naɗa su ba.
A cikin biyar ɗin, an zargi wasu da cewa ‘yan jam’iyyar APC ne, wasu kuma an zarge su da aikata harƙalla da cuwa-cuwa a baya.
Majalisar Dattawa ta amince da sunayen gaba ɗaya bayan Kwamitin Majalisar Dattawa mai lura da INEC ya kammala tantance sunayen.
Sai dai kuma majalisar ta ce ta amince da sunayen bayan ƙungiyoyi masu ƙorafi sun kasa gabatar da ƙwararan hujjojin zargin da su ke yi wa mutanen biyar.
“Masu zargi sun ƙi kawo takardar rantsuwar kotu (court affidavit) da sauran hujja mai tabbatar da wasu ‘yan APC ne, wasu kuma tsoffin ‘yan harƙalla ne.” Inji majalisa.
Ko a cikin makon makon jiya, PREMIUM TIMES HAUSA ta buga labarin yadda INEC ta ƙi hukunta APC, PDP da sauran jam’iyyun da su ka karya dokar zaɓe a 2019.
Binciken ƙwaƙwaf ɗin da Hukumar Zaɓe ta Ƙasa INEC ta kammala bayan zaɓen 2019, ta tattara bayanan yadda APC da PDP su ka karya dokokin ƙa’idar adadin kuɗaɗen da INEC ta amince su kashe tun daga yaƙin neman zaɓe.
Sashen Bin Diddigin Kashe Kuɗaɗen Jam’iyyu da ke ƙarƙashin INEC, ya ce Dokar Kashe Kuɗaɗen Jam’iyyu Sashe na 91 na 2010, ya gindaya cewa kada jam’iyya ta kashe fiye da naira biliyan 1 a lokacin kamfen.
“Amma a zaɓen 2019 APC ta kashe biliyan 4.6, adadin da ya kai N4,620,144,784.
“PDP ita ma ta kashe naira biliyan 3.2, adadin da ya kai N3,282,226,642.”
Sashen Bin Diddigin ya ce APC da PDP sun nunka adadin da doka ta amince a kashe har sau uku kenan.
Sai dai kuma fiye da shekaru uku bayan INEC ta fitar da wannan sanarwar karya doka, har yau na ta sake cewa komai ba.
Wata Dokar Da APC Da PDP DA Sauran Su Ka Karya:
Dokar Zaɓe a Sashe na 92(3) ta 2010, ta ce tilas kowace jam’iyya ta kai wa INEC rahoto uku na waɗannan kuɗaɗe na ta.
Kuɗaɗen gudummawar tara kuɗaɗen kamfen da ta samu.
Ana so ta aika rahoton adadin watanni uku bayan zaɓen shugaban ƙasa.
Adadin kuɗaɗen da ta kashe a zaɓen shugaban ƙasa.
Ana so jam’iyya ta kai wa INEC rahoton watanni shida bayan bayyana sakamakon zaɓen shugaban ƙasa.
Adadin kuɗaɗen da ta kashe a duk shekara-shekara.
Sai dai kuma shekaru uku bayan kammala zaɓen shugaban ƙasa na 2019, jam’iyyar ADP ce kaɗai ta aika wa INEC da rahoton kuɗaɗen da ta kashe a zaɓen shugaban ƙasa.
ADP ta bayyana kuɗin a jimlace bayan dogon bayani cewa sun kai naira miliyan 95,388,417.
Sai dai kuma ADP ba ta haɗa da kwafen rantsuwar-kaffarar-kotu ba, kamar yadda INEC ta buƙata, wato affidavit.
Jam”iyyun da su ka karya wannan doka sun haɗa har da APC, PDP, APGA, AA, AAC, ADC, LP, PRP, da NNPP.
Sauran sun haɗa da APM, APP, NRM, SDP, YPP da ZIP.
Sabuwar Dokar Adadin Kashe Kuɗaɗen Kamfen:
Yayin da INEC ta kasa hukunta yadda aka yi wa dokar kashe kuɗaɗen kamfen rugu-rugu a zaɓen 2019, yanzu kuma sai Sabuwar Dokar Zaɓe ta 2022 ta amince wa jam’iyyu cewa za su iya kashe har naira biliyan 5 a zaɓen shugaban ƙasa.
Shi ma ɗan takarar gwamna aka yi masa ƙarin geji, daga naira miliyan 200 zuwa har naira biliyan 1.
An yi wa ɗan takarar sanata ƙarin geji daga naira miliyan 40, zuwa miliyan 200.
Shi kuma ɗan takarar majalisar tarayya daga naira miliyan 10 zuwa naira miliyan 70.
PREMIUM TIMES ta tuntuɓi Daraktan Bin Diddigin Kuɗaɗen  Jam’iyyu na INEC, Aminu Idris, wanda ya tabbatar da cewa jam’iyyun duk sun karya dokar zaɓe a 2019.
Sai dai kuma ya kasa bayyana dalilin da ya sa INEC ta ƙi hukunta su.
Kakakin Yaɗa Labaran INEC, Festus Okoye shi ma cewa ya yi ba shi da masaniyar ko sun karya dokar, don haka a koma a tuntuɓi Aminu Idris.
‘Yan sanda sun kama barawon da ke wafce kudin baiko a coci ba a sani
Rundunar ‘yan sandan jihar Ekiti ta kama wani barawon kudaden bakon da mutane suka tara a wani coci dake jihar Osun.
Kakakin rundunar Sunday Abutu ya sanar da haka yana mai cewa rundunar ta kama barawon da tsabar kudi har Naira 600,000.
Abutu ya ce barawon ya tabbatar wa rundunar cewa shi ne ya sace kudaden sannan za a kai shi kotu da zarar an kammala gudanar da bincike akai.
Bayan haka kakakin rundunar ta ce jami’an tsaro na ‘yan sanda sun kama wasu mutum 18 da ke aikata laifuka dabandaban a fadin jihar.
Ya ce an kama wadannan bisa laifukan da suka hada da sata, shiga kungiyar asiri, fashi da makami, garkuwa da mutane da dai sauran su.
Abutu ya ce rundunar ta yi nasarar kama wadannan mutane a dalilin samun hadin kai daga mutanen jihar da suka bai wasu jami’an tsaron yaki da miyagun mutane a fadin jihar.
Ya ce an kama su da na’urar janareta manya guda biyu, tufafi, takalma da kudi.
Abutu ya ce rundunar za ta kai mutanen kotu da zarar ta kammala bincike akan su.
ZARGIN WATANDAR NAIRA BILIYAN 1: Fani-Kayode ya nemi jami’an tsaro su damƙe Ayu
Kakakin Yaɗa Labaran Rundunar Yaƙin Neman Zaɓen Bola Tinubu, Femi Fani-Kayode, ya yi kira ga jami’an tsaro cewa ya yi mamakin da har yau ba su kama Shugaban PDP Iyorchia Ayu ba.
Fani-Kayode ya ce tuni ya kamata a ce jami’an tsaro sun damƙe Ayu da mambobin shugabannin PDP waɗanda aka raba wa kuɗaɗen, tunda dai ta tabbata cewa an yi watandar.
Fani-Kayode ya yi wannan kiran a ranar Titinin a shafin sa na Facebook da Tiwita, inda ya ce ya yi mamakin yadda shugaban PDP ya raba kuɗaɗe masu yawa haka.
Mako ɗaya kafin rabon kuɗin, sai da Gwamna Nyesom Wike na Jihar Ribas ya yi zargin cewa an bai wa Ayu zunzurutun kuɗaɗe har naira biliyan ɗaya.
“Idan Ayu ya isa, ya fito ya ƙaryata ni.
Na ce wani ya ba shi naira biliyan 1 a Legas.
Ban ce kuɗin gwamnatin Legas ba ne.
Amma dai a Legas wani ya ba shi kuɗin.
Idan ƙarya na ke yi, shi Ayu ya fito ya yi magana.
A lokacin ni kuma zan faɗi sunan wanda ya ba shi kuɗin.” Inji Wike.
PREMIUM TIMES Hausa ta buga labarin yadda wasu jiga-jigan PDP huɗu su ka maida kuɗaɗen da aka ba su, bayan sun lura da yadda aka riƙa yi masu terere a jaridu da soshiyal midiya.
A labarin wannan jarida ta buga cewa naira miliyan 120 na neman hargitsa PDP.
Aƙalla Shugabannin Kwamitin Zartaswar PDP huɗu ne su ka maida wa jam’iyyar sama da naira miliyan 120 a cikin asusun ta.
Daga cikin su akwai wanda ya maida naira miliyan 28 wasu har naira miliyan 36.
Shugabannin PDP sun ce an ba su kuɗin ne da sunan “alawus ɗin gida” ko “kuɗin haya.”
Su huɗun dai kowane ya rubuta wa Shugaban PDP Iyorchia Ayu wasiƙa bayan sun maida kuɗin, su ka ce sun mayar ne saboda an yi masu terere a jaridu cewa sun karɓi cin-hanci.
Wani ɗan Kwamitin Zartaswar PDP ya tabbatar wa PREMIUM TIMES cewa tabbas an rubuta wasiƙun.
Mambobin na NWC da su ka mayar da kuɗaɗen sun haɗa da Mataimakin Shugaban Jam’iyya na Shiyyar Kudu Taofeek Yamma, Olasoji Adagunodo, sai Mataimakin Shugaban Jam’iyya na Yankin Kudu, Taofeek Arapaja, sai Mataimakin Shugaban Jam’iyya na Kudu, Dan Orbih da kuma Shugabar Mata ta Ƙasa, Stella Affah-Attoe.
Yayin da Arapaja ya mayar da naira miliyan 36, Adagunodo da Orbih da Effah-Attoe kowacen su sun maida naira miliyan 28.8.
Cikin wasiƙun da su ka aika wa Ayu, waɗanda PREMIUM TIMES ta ga dukkanin wasiƙun, sun bayyana cewa kuɗaɗen sun janyo idon mutane duk ya koma a kan su.
“Mu na sanar da kai cewa kuɗaɗen da aka ba mu sun janyo masa sa-ido daga jama’a, tare da yi mana terere a jaridu, haka Adagunodo ya bayyana a cikin wasiƙar da ya rubuta wa Ayu.
“Saboda haka ina sanar da kai cewa na maida naira miliyan 28,800,000 a cikin asusun banki na PDP mai lamba 1000095003 da ke bankin Globus Bank PLC.
Kuma na manna maka kwafin rasiɗi mai tabbatar da shaidar na maida wa PDP kuɗin ta a banki.”
Kamar yadda ya yi, ita ma Effah-Attoe a cikin wasiƙar ta, ta ce yayin da ta ga kuɗi naira miliyan 28,800,000 a cikin asusun ta, ta yi tambaya, amma amsar da aka ba ta daga ofishin Ayu ita ce, kuɗin su na zaman kuɗin hayar shekaru biyu ne aka ba ta, a matsayin ta na mambar Kwamitin Zartaswa (NWC).
Ta ce tun daga ranar da aka tura mata kuɗaɗen mutane ke ta damun ta da kiraye-kirayen waya daga ‘yan gidan su, abokai, ƙawaye, ‘yan jam’iyya da ‘yan jagaliya, su na damun ta cewa an ba ta hasafin ne domin ta goyi bayan shugabancin Ayu, kan rikicin sa da Gwamna Nyesom Wike na Ribas.
Shugabar matan ta ƙara da cewa a jaridu da soshiyal midiya sai terere ake yi da su cewa sun cika aljifai da naira miliyan 28.8.
Dukkan su dai sun nuna cewa lamarin ya zubar masu da mutunci, kuma ya kunyata su.
Sai dai kuma bayan fallasar raba kuɗaɗen ne sai Kakakin Yaɗa Labaran PDP, Debo Ologunagba ya fito ya ce kuɗaɗen ba na cuwa-cuwa ba ne, kuɗaɗen kama gidajen haya ne aka raba wa waɗanda aka bai wa kuɗaɗen.
KWAMACALA A APC: Shugaban jam’iyya Adamu ya zargi Tinubu da karya alƙawari, ya ce bai yi hakan ba
Sati ɗaya bayan Gwamnonin APC sun yi fatali da jerin sunayen Rundunar Kamfen ɗin Bola Tinubu ta APC 2023, shi ma Shugaban Jam’iyyar APC Abdulalhi Adamu ya zargi Tinubu da karya alƙawarin da ya yi bisa yarjejeniya kan batun sunayen dakarun kamfen ɗin na shugaban ƙasa.
Cikin wasiƙar da Adamu ya rubuta, ya ce Tinubu ya karya yarjejeniya ta hanyar ƙin saka sunayen Shugabannin Kwamitin Zartaswar APC (NWC) a cikin rundunar kamfen.
Irin haka ɗin ne ya harzuƙa wasu gwamnonin APC har su ka yi barazanar yi wa kamfen ɗin Tinubu ƙafar-ungulu.
Wannan matsaya da gwamnonin APC su ka cimma ce ta haifar da dakatar da fara kamfen ɗin APC har sai yadda hali ya yi, domin a shawo kan matsalar.
Yanzu haka ma duk da an fara kamfen tun daga ranar Laraba kamar yadda INEC ta bayar da izni, APC ta ɗage ranar fara kamfen a Jihar Kwara.
Sannan kuma shi kan sa Tinubu ba ya ƙasar, ya garzaya Landan.
Cikin wasiƙar da Adamu ya rubuta da kakkausan harshe, ya ce ya yi da-na-sanin jin labarin yadda Tinubu ya watsar da sunayen NWC na APC, aka ware su daga cikin tawagar kamfen.
Adamu ya ce sai da dama ba sau ɗaya ko sau biyu ba, Tinubu ya sha yi masu alƙawarin yin aikin kamfen tare da Kwamitin Zartaswa na APC.
A can baya dai Abdulalhi da Tinubu sun ƙaryata masu cewa akwai saɓani a tsakanin su.
To amma kuma abin da ya faru biyo bayan fitar da sunayen rundunar kamfen ya nuna akwai wata-a-ƙasa a tsakanin su.
Tun da farko dai shi Adamu ya so Shugaban Majalisar Dattawa Ahmad Lawan ne aka tsayar takara ba Tinubu ba.
Adamu dai ya rubuta wa Tinubu wasiƙa ce a madadin ɗaukacin Kwamitin Zartaswa na APC, wadda ya bayyana cewa ba za su iya yin shiru ba, tilas ce ta sa su rubuta masa wasiƙar.
Ya ce “sunayen ‘yan kamfen ɗin abin mamaki ne, abin takaici kuma cike ya ke da karya alƙawari da saɓa yarjejeniya da aka yi da Tinubu.”
A Adamu ya fito ɓaro-ɓaro ya tunatar da Tinubu wuraren da su ka zauna ya yi masu alƙawarin a ofishin Adamu da kuma zaman su a Ɗakin Taro na NWC a Babbar Sakatariyar APC ta Ƙasa, a ranar 7 Ga Satumba, 2022.
“Ita fa nasarar zaɓe tilas sai da sa hannun kowa da gudummawar sa ta ke tabbata.
Saboda haka kaucewa ko saɓa alƙawari na iya haifar da shakku ga ‘yan jam’iyya a faɗin ƙasar nan, tun ma tafiya ba ta yi nisa ba.”
Adamu ya musanta haka
Sai dai kuma shugaban jam’iyyar, Adamu ya karyata wannan wasiƙa, ya ce ba daga ofishin sa bane ta fito.
” Ban san da wannan wasiƙa ba sannan ba san daga inda ta fito ba.
Saboda haka ina kira ga ƴan Najeriya su yi watsi da haka.
P
TIKITIN MUSLIM-MUSLIM: Shugaban Ƙungiyar Dattawan ‘Arewa Ta Tsakiya’ ya caccaki APC
Shugaban Ƙungiyar Dattawan Yankin Middle Belt, Monday Morgan, ya ragargaji APC saboda ta fitar da ‘yan takarar shugaban ƙasa da mataimakin sa duk musulmi.
Morgan wanda mamba ne na Kungiyar Kiristocin Arewa masu Adawa da Tikitin Muslim-Muslim, ya ce sun kafa ƙungiyar don yaƙi da irin wannan siyasa kawai.
Ya ce a yadda Najeriya ta ke, ba zai taɓa amincewa a yi takarar Kirista-Kirista ba, ko Muslim-Muslim.
Morgan ya ce shi ba ɗan APC ba ne, amma kungiyar su ta kafu ne biyo bayan ƙorafin da Kiristocin Arewa su ka yi, bayan APC ta zaɓi Kashim Shettima ɗan takarar mataimakin shugaban ƙasa.
Ya ce duk takarar da ya ke ganin za ta tauye batu na addini, to ba ya goyon bayan ta, kuma zai yi yaƙi da ita.
Dangane da takarar APC kuwa, fitaccen ɗan siyasa Pat Utomi, ya ce ‘Tinubu tsohon kwando’ ne, Osinbajo ya fi cancanta APC ta ɗauka takarar shugaban ƙasa.
An bayyana cewa ɗan takarar shugaban ƙasa na jam’iyyar APC Bola Ahmed, ba shi da ƙoshin lafiyar da zai iya shugabancin Najeriya.
Ɗaya daga cikin jiga-jigan jam’iyyar LP, Pat Utomi ne ya bayyana haka, lokacin da ake tattaunawa da shi da Channels TV.
Utomi ya ce Mataimakin Shugaban Ƙasa, Yemi Osinbajo ne ya fi cancanta a ce APC ta tsaida takara, ba Tinubu ba.
Utomi ya nuna mamakin yadda Tinubu tsofai-tsofai da shi ya ke ta haƙilon lallai sai ya yi shugabancin Najeriya, maimakon ya bar Yemi Osinbajo ya tsaya wa APC takara.
“Ni dai ba zan fito ina wahala da gaganiyar neman mulki ina tsoho kamar Tinubu ba.
“Yanzu haka na sanar da ‘ya’ya na cewa idan na kai shekaru 70 kuma su ka ga ina kara-kaina da bilumbituwa, to su killace ni a gida kawai.”
Utomi ya ce Najeriya ta sha fama da rashin sa’ar shugabanni marasa lafiya, waɗanda dalili kenan Osinbajo ya fito gaba-gaɗi ya nemi tsayawa takarar shugaban ƙasa.
Ya ce Osinbajo garau ya ke, lafiyar sa ƙalau, kuma shi ya fi dacewa APC ta tsayar takara.
“Tinubu bai cancanta ba.
Kai da ganin sa ka san ba shi da lafiya.
Ya ce a yi masa  gwaje-gwaje, kowa ya gani, kamar yadda ake yi a Amurka,” inji Utomi.
Ya ce ‘yan Najeriya sun gaji da mulkin takwarkwasassun tsofaffi, mulkin da matasa ne ake   cutarwa, ana maida rayuwar su marar amfani.
Utomi ya yi wannan kakkusar magana kan Tinubu, daidai lokacin da ake ta kiraye-kirayen ya janye domin ba shi da ƙoshin lafiya.
Sannan a wani gefe kuma ana sukar yadda ya dauki Musulmi kamar sa ya zama mataimakin takarar shugaban ƙasa, maimakon ya ɗauki Kirista.
TINUBU YA ƁALLO WA KAN SA RUWA: Gwamnonin APC sun fusata da jerin sunayen dakarun rundunar yaƙin Tinubu 422, sun yi barazanar yi masa zagon-ƙasa
Gwamnonin APC sun yi barazanar yi wa ɗan takarar shugaban ƙasa Bola Tinubu da jam’iyyar zagon-ƙasa a dukkan jihohin da su ke mulki.
Gwamnonin sun fusata ne tare da zargin Tinubu ya yi fatali da sunayen waɗanda su ka damƙa masa domin a saka su cikin rundunar yaƙin neman zaɓen Tinubu 2023.
A ranar Asabar ce Sakataren Kamfen James Faleke ya bayyana sunayen mutane 422 da ke mambobin Majalisar Kamfen ɗin TInubu, cikin su har da wasu masu yawa da za su yi aiki a jihohi da yankunan su, domin ganin Tinubu da Kashim Shettima sun yi nasara a zaɓen 2023.
Kafin bayyana sunayen, sai da shugabannin jam’iyya su ka tuntuɓi Sakateriyar Ƙungiyar Gwamnonin APC (PGF), domin gwamnoni kowane ya aika da sunayen waɗanda za a saka cikin Majalisar Kamfen ɗin TInubu ɗin.
Majiya ƙwaƙƙwara ta tabbatar wa PREMIUM TIMES an nemi kowane gwamna ya bada sunayen mutum biyar.
Sai dai kuma gwamnonin sun harzuƙa, ganin yadda APC ta yi fatali da sunayen da su ka bayar, abin haushin kuma sai aka maye gurabun su da sunayen wasu daga jihohin su, ba tare da an shawarce su ba.
Wani jigon APC ya shaida wa PREMIUM TIMES cewa gwamnonin su na ta kwakwazon sanar wa Shugaban Ƙungiyar Gwamnonin APC, Abubakar Bagudu na Kebbi shi da Shugaban Jam’iyyar APC, Abdullahi Adamu irin abin da aka yi masu.
An ce Gwamnan Jihar Kuros Riba Ben Ayade ya lashi takobin cewa ba zai shiga harkokin kamfen ɗin Tinubu ba.
“Tunda dai shugabannin APC sun nuna masa sun fi shi sanin jihar sa.”
Gwamna Ayade ya miƙa sunayen mutanen da ya ke ganin za su iya tattara kan jama’a  domin a samu ƙuri’u masu yawa a Kuros Riba, amma ba a ɗauki ko ɗaya daga cikin su ba.
Ayade ya yi takarar shugaban ƙasa, amma bai yi nasara ba.
“Shi ma Gwamna Abdulrahman AbdulRazaq na Kwara ya na can ya na ƙorafin cewa ya bayar da sunayen mutum biyar, amma sunan mutum ɗaya kaɗai ya gani a cikin rundunar kamfen ɗin.” Haka wani ya tabbatar, amma ya ce kada a bayyana sunan sa.
Mutumin ya sanar da wakilin mu cewa ba shi ya kamata ya yi magana da ɗan jarida ba, amma dai ya san komai ke faruwa a cikin rigimar.
“Jihar Kwara na da mutum bakwai a cikin rundunar, kuma duk daga ƙaramar hukuma ɗaya su ke.” Cewar majiyar mu.
Gwamna Rotimi Akeredolu na jihar Ondo shi ma duk da an naɗa kodinatan kamfen na Shiyyar Kudu maso Yamma, ya yi kukan cewa dukkan sunayen da ya bayar ba a ɗauki ko ɗaya ba.
“Idan dai har sunayen mutum 422 ɗin da aka fitar na gaske ne ba bogi ba, to hakan na nufin APC da Bola Tinubu ba su ɗauki kamfen ɗin da muhimmanci ba.” Majiyar PREMIUM TIMES ce ta yi wannan iƙirarin.
“Mu dai abin da muka sani a jihohi gwamna ne ke da ta cewa.
To idan har gwamna ya bayar da sunayen da ya ke so a saka don yi wa ɗan takarar shugaban ƙasa kamfen kuma aka yi fatali da sunayen, to za a kuwa ci karo da gagarimar matsala.”
Haka ma wasu gwamnonin a Arewa na kukan cewa Tinubu ya ƙi shigar da su cikin uwar rundunar yaƙin, sai dai aka bar su da yaƙin neman zaɓen sa a jihohin su kaɗai.
Saboda haka tunanin su a yanzu shi ne Tinubu bai amince da kowanen su ba, sai na jikin sa kaɗai.”
Musamman gwamnonin Arewa maso Yamma gani su ke yi makomar siyasar su na da matsala idan Tinubu ya hau mulki, domin ya mayar da su saniyar-ware.
Shi ya su yanzu sun yi amanna cewa masu kula da rundunar yaƙin neman zaɓen sa na nuna masu cewa Tinubu bai ɗauke su da wata daraja ba.
Masana wainar da ake toyawa na ganin cewa wannan wata dama ce ɗan takarar PDP Atiku Abubakar ya samu domin ya shawo kan gwamnonin Arewa maso Yamma na APC su tafi tare su tsira tare, su yi nasara tare.
Ƙoƙarin jin ta bakin Sakataren Rundunar Kamfen, James Faleke domin sanin ko za su duba ƙorafe-ƙorafe, bai yi nasara ba.
An tura masa tes aka sanar da shi cewa an kira shi bai ɗauka, amma ga dalilin kiran.
Har yanzu dai Faleke bai amsa ba.
Dama tun bayan fitar da sunayen an yi ta maganganu, ganin babu sunan Mataimakin Shugaban Ƙasa, Yemi Osinbajo a ciki.
Daga baya sai Kakakin Kamfen ɗin Rundunar Tinubu, Festus Keyamo, ya sanar wa manema labarai cewa “Shugaba Muhammadu Buhari ne ya ce kada a saka sunan Osinbajo da na Sakataren Gwamnatin Tarayya, Boss Mustapha, don su maida hankalin su wajen aikin mulki, tunda Buhari ɗin ne shugaban kamfen baki ɗaya.”
Za a fara kamfen a ranar Laraba, 28 Ga Satumba.
IDAN KURA NA MAGANIN ZAWO…: PDP ta ce APC ta ji da matsalolin da ke jikin Tinubu, ta daina magana kan rikicin rundunar ATIKU 2023
Jam’iyyar PDP ta sake mayar wa APC raddi mai raɗaɗi, bayan Kakakin Kamfen ɗin APC, Bayo Onanuga ya yi wa PDP da ɗan takarar ta Atiku Abubakar barkwanci dangane da rikicin shugabancin da ya dabaibaye rundunar kamfen ɗin Atiku da PDP baki ɗaya.
A ranar Juma’a ce dai Onanuga ya bayyana cewa ko an zaɓi Atiku Abubakar a 2023 ba zai iya yin komai a Najeriya ba, kuma ba iya haɗa kan ‘yan Najeriya ba, tunda ya kasa haɗa kan shugabannin PDP daidai lokacin da za a fara kamfen.
“Yaushe mutumin da ya kasa haɗa kan jam’iyyar sa zai iya haɗa kan Najeriya?
Ai ba’a kawai ya ke yi, ba iyawa zai yi ba.
“Mutumin da ya kasa magance matsalolin da su ke a fili a cikin jam’iyyar sa, zai iya riƙe Najeriya har ya ƙara danƙon zamantakewar al’ummar ƙasar?”
Onanuga ya ce Atiku ƙara ruguza ƙasar zai yi ba haɗa kan ta ba.”
Sai dai kuma a raddin da Kakakin Kamfen ɗin Atiku Abubakar, Daniel Bwala ya mayar wa Onanuga, ya ce ai maganar da Onanuga ya yi ta yi daidai da maganin cutar da ke damun APC ba PDP ba.
Bwala ya ce APC ba da wani hoɓɓasan fitowa ta sayar da Bola Tinubu a idon ‘yan Najeriya, domin ko ta kai shi kasuwa, kwantai zai yi.
“Tinubu ci gaba ne daga Gwamnati Muhammadu Buhari wadda ta kasa wajen alƙawarin da ta yi wa ‘yan Najeriya, sai ma ƙara jefa ƙasar ciki ƙuncin rayuwa da ta yi.
Ga rashin tsaro ga tsadar rayuwa.”
Haka shi ma Kakakin Yaɗa Labaran Atiku Abubakar, Paul Ibe, ya ce ai rikicin PDP batu ne na cikin gida mai nuna cewa jam’iyyar na nan garau ta na motsawa, ba kwance ta ke shirim ba.
Ya ce ya kamata APC ta yi shiru saboda ba ta da bakin magana, ganin yadda batun cancantar takardun makarantar Bila Tinubu da sauran zarge-zargen da ake yi masa har yau ba a warware su ba.
Ya ce zai ga da wane ido APC za ta kalli ‘yan Najeriya ta tallata masu Tinubu idan an fara kamfen.
Ibe ya ce ‘yan Najeriya na nan na jiran zaɓe ya zo su rama abin da APC ta yi masu ta hanyar korar ta daga mulki.
MARTANIN GWAMNATI GA ATIKU: ‘Idanun tattalin arzikin Najeriya garau su ke, ba su fama da dundumi’ -Lai Mohammed
Gwamnatin Tarayya ta bayyana cewa furucin da tsohon Mataimakin Shugaban Ƙasa Atiku Abubakar ya yi cewa tattalin arzikin Najeriya na fama da ciwon dundumi, kuma gab ya ke da makancewa, ba gaskiya ba ce, farfaganda ce kawai don ya razana jama’a.
Atiku ya yi wannan iƙirarin na durƙushewar tattalin arzikin Najeriya, a lokacin da ya ke gabatar da Daftarin Ceto Tattalin Arzikin Najeriya da zai yi kamfen ɗin takarar shugaban ƙasa da shi, kwanan baya, a Legas.
A lokacin ƙaddamarwar ce har Atiku ya ce idan aka zaɓe shi a 2023, to a cikin kawanakin 100 na farkon shugabancin sa zai danƙara Naira tiriliyan 10 cikin tattalin arziki, lamarin da ya janyo masa raddi, ana tambayar sa inda zai samo kuɗaɗen.
A martanin da Ministan Yaɗa Labarai Lai Mohammed ya mayar wa Atiku, a wurin taron manema labarai a ranar Alhamis a Abuja, ya ce tabbas Najeriya na fuskantar ƙalubalen tattalin arziki, amma maganar a ce wai tattalin arzikin ya kusa durƙushewa ko kuma a yi masa kallon idanun da su ka kusa makancewa, ƙarya ce, ba gaskiya ba ce.
“Tattalin arzikin Najeriya bai kusa durƙushewa ba, tattalin arzikin Najeriya kamar tofa ya ke, ya yi juriya sosai, domin a 2016 da 2020 ya tsallake siraɗin durƙushewa.”
Lai ya ci gaba da bayyana irin dajin da tattalin arzikin Najeriya ya keto a ‘yan shekarun nan, da kuma yadda ya farfaɗo albarkacin wasu nagartattun tsare-tsare da gwamnatin tarayya ta bijiro da su.
Sannan kuma Lai Mohammed ya ƙaryata zargin da Atiku ya yi cewa tun da APC ta kafa gwamnati cikin 2015, “a duk shekara sai an samu giɓi cikin kasafin kuɗi.”
“Zargin Atiku ba gaskiya ba ce.
Ba daga 2015 ne aka fara samun giɓi cikin kasafin kuɗi ba.
An fara samun wannan giɓin tun cikin 2009, lokacin da ma ake sayar da gangar ɗanyen mai guda ɗaya dala 100.”
Daga nan kuma Lai Mohammed ya riƙa lissafa irin manyan ayyukan da Gwamantin Tarayya ta yi a faɗin ƙasar nan, inda ya ƙarƙare da cewa “surutan da Atiku ya yi, ai ba wani sabon abu ya faɗa ba.”
DA ƊUMI ƊUMIN SA: Kotu ta umarci kungiyar ASUU ta janye yajin dole, ɗalibai su koma makaranta
Kotun ‘Industrial’ a Abuja, babban birnin tarayyar Najeriya ta yanke hukuncin umartar kungiyar malaman jami’o’i su janye yajin aikin da suke yi su koma dalibai su koma makaranta maza-maza.
Wannan na kunshe ne a hukuncin da kotun ta yanke wanda mai shari’a Polycarp Hamman ya karanta ranar Laraba.
Lauyan da ke kare gwamnatin tarayya ya roki kotu ta tilasta wa ASUU ta janye yajin aiki sai an kammala tantance korafin gwamnati wanda ministan kwadago ya shigar.
Kungiyar ASUU ta fara yajin aiki tun watan Faburairun 2022.
Dalibai sun shafe watanni 7 cur kenan suna zaune gida.
MURNA TA KOMA CIKI: Kotu a Jalingo ta kori Bwala daga takarar gwamna na jam’iyyar APC
Babbar Kotun Tarayya a Jalingo babbar birnin jihar taraba ta kori ɗan takarar gwamnan jihar Taraba na jami’iyyar APC Emmanuel Bwacha daga takara a zaɓen 2023.
Sanata Emmanuel Bwacha ke wakiltar Taraba ta Kudu a majalisar Dattawa kuma shine ɗan takarar gwamnan jihar Taraba a jam’iyyar APC.
Mai shari’ah Simon Amobeda wanda shine alkalin kotu kuma wanda ya yanke hukuncin ya umarci APC ta gudanar da wani sabon zaben fidda gwani cikin kwana 14 domin musanya Bwacha da kotu ta kora.
Daga nan sai Alkalin ya umarci hukumar zaɓe INEC da shi kan sa sanata Bwacha su daina ganin shi Bwacha a matsayin ɗan takarar gwamna na APC a jihar.
Idan ba a manta ba David Sabo Kente, daya daga cikin masu neman takarar gwamna a APC ya shigar da karar kalubalantar zaɓen fidda gwani wanda jam’iyyar ta yi a jihar Taraba.
Kente ya ya ce jam’iyyar bata yi zaɓe ba ɗauki ɗori ta yi.
Sannan kuma baturen zaɓe ya bayyana sakamakon karya bayan da aka yi zaɓen.
Sai dai kuma akwai yiwuwar masu kare Bwacha su ɗaukaka kara.
Dalilin da ya sa gayu da ‘yan matan Abuja suka fi gane wa saka gwanjo maimakon sabbin kaya – Mazauna Abuja
Wasu mazaunan babban birnin tarraya Abuja sun bayyana cewa sun fi gane wa saka kayan gwanjo wanda aka fi sani da ‘Okrika’ mai makon sabbi saboda sun fi aminci da dadewa, sannan kuma sun fi sauki farashi.
Mazauna garin Abuja sun bayyana ra’ayoyinsu game da saka gwanjo a tattaunawar sanin ra’ayoyin mutane wanda kamfanin Dillancin Labaran Najeriya NAN.
Wata mazauniyar Iyanya Grace Ike ta bayyana yadda take amfani da kayan gwanjo daga ita har ‘ya’yan ta saboda arha da amincin da kayan gsuke da shi.
“Abin da na fi so game da kayan gwanjo shine yadda kane zai iya saka rigan wansa idan ya yi kadan.
“Sannan idan har mutum na bukata ya samu kayan gwanjo masu kyau kamata ya yi mutum ya buga sammako zuwa kasuwar dai-dai ana bude beli sabbi masu kyau masu aminci a farashin mai sauki.
Wata daliba kuma mazauniyar Karu Kadijat Idris ta ce tana siyan kayan gwanjo saboda arha da yadda yake da saukin samu.
Sannan kuma a kwai saukin al’amari.
Ma’aikaciyar banki Kadijat Idris ta ce kayan gwanjo musamman jaka da takalma sun fi aminci saboda mutum zai dade yana amfani da su.
Masu siyar da gwanjo a kasuwa
Wata maman Ebuka dake siyar da gwanjo a kasuwar Utako ta ce baya ga wannan kasuwa tana zuwa wasu kasuwannin a garin Abuja domin siyar da gwanjo.
“Ina zuwa kasuwar Mararaba ranar Laraba, kasuwar Madalla ranar Alhamis da kasuwa Garki ranar Juma’a don siyar da kaya wa kwastamomi na.
“Ba talakawa kadai ne ke siyan gwanjo ba har da masu kudi komai dai ya danganta da irin abin da mutum ke so ne.
Gargadi
Wani likita Martins Magaji ya gargaddi mutane kan yin amfani da kayan gwanjo musamman kayan mata domin kare lafiyan su.
“Mata na iya kamuwa da cututtuka  musamman idan suna saka kayan da wata ta saka.
Magaji ya yi kira ga mutane musamman mata da su tabbatar sun wanke duk kayan gwanjon da suka siyo kafin su saka a jikinsu domin kare kansu daga kamuwa da cututtuka.
Kotu ta bada belin wasu mata biyu da suka sace kwayayen fitillu da suka kai naira miliyan daya
Kotun majistare dake Ojo a jihar Legas ta ba da belin mata biyu Goodness Azi mai shekaru 30 da Agnes Ejah mai shekaru 29 kan naira miliyan daya bayan an kama su da kafin Satar kwayayen fitillu a kasuwar Alaba.
Lauyan da ya shigar da karar Simon Uche ya ce Goodness da Agnes sun aikata satar ne tun a watan Faburairu
Uche ya ce matan sun saci fitillun a shagon  Micheal Agazie dake kasuwar Alaba wanda farashin su zai kai naira 251,000.
Ya kuma ce bayan haka wadannan mata sun sace wa Agazie Naira miliyan 3.5.
Uche ya ce wani Michael Ele ya ce Goodness ta sace masa takarda cire kudi na bankin UBA, wayar salula Nokia da katin MTN.
Laifin da matan suka aikata ya saba wa dokar hukunta masu aikata laifuka na jihar Legas na shekarar 2015 sashe na 287 da 411.
Alkalin kotun J.K Layeni ya bada belin matan akan naira miliyan daya sannan kowacce za ta gabatar da shaidu biyu a kotu a zama mi zuwa
Ya ce za a ci gaba da shari’a ranar 19 ga Oktoba.
NDLEA ta kama dan Najeriya da ya hadiye kullin hodar ibilis 92 a filin jirgin saman Abuja
Hukumar  hana sha, safara da ta’ammali da muggan kwayoyi ta kasa, NDLEA ta kama Okolie Nwabueze mai shekara 53 a filin jirgin saman Nnamdi Azikiwe dake Abuja da kullin hodar ibilis 92 da ya shigo da su daga kasar Brazil.
Rundunar ta gano hodar ibilis din a cikin Nwabueze inda ta killace shi sai da ya yi bahayan su.
Kakakin rundunar Femi Babafemi ya sanar da haka ranar Lahadi.
Babafemi ya ce sakamakon binciken da rundunar ta gudanar ya nuna Nwabueze dan asalin kauyen Mmaku ne dake jihar Enugu.
“Rundunar ta kama Nwabueze mahaifin yara biyu ranar 2 ga Satumba bayan ya sauko daga jirgin Brazil-Doha-Abuja.
“Nwabueze ya bar Najeriya ya koma zama a Mozambique a shekarar 2004 inda daga nan ya koma zama a kasar Brazil da iyalensa a shekaran 2017.
“Daga nan ne ya shiga sana’ar safarar muggan kwayoyi inda ya shigo da kullin hodar ibilis 92 za a biya shi Dala 4,000 ladar shigo da kwayoyin Najeriya.
Bayan haka hukumar ta kama wani Aliyu Kwasare mai shekara 42 a filin jirgin saman Aminu Kano yayin da yake kokarin fitar da sabuwar kwaya mai suna ‘Akuskura’ zuwa kasar Saudiyya.
Babafemi ya ce rundunar ta kama Kwasare ranar 5 ga Satumba yayin da ake duba matafiyan da za su shiga jirgin Ethiopia zuwa Riyadh.
“Hukumar ta gano cewa Kwasare dan asalin karamar hukumar  Kware ne, jihar Sokoto amma yana zaune a Goron Dutse jihar Kano.
Sannan kuma hukumar ta kama wani Aliyu Abubakar da yayi kokarin fita da ganyen wiwi da ya boye a cikin robar man shafawa ‘Caro White’.
TSARO: ‘Yan bindiga sun kashe mutum 10 a cikin makonni biyu a Najeriya
‘Yan bindiga sun kashe mutum 10 a cikin makonni biyu daga ranar 28 ga Agusta zuwa 10 ga Satumba 2022.
Daga cikin mutanen da maharan suka kashe akwai jami’an tsaro biyar da mutanen gari biyar.
‘Yan sanda uku da sojoji biyu na daga cikin jami’an tsaron da ‘yan bindiga suka kashe a kasar nan.
Hakan ya nuna cewa kasar ta samu ragowa a yawan kisar mutanen da ‘yan bindiga ke yi.
Jihar Legas
Shugaban kungiyar masu motocin haya na jihar Legas ya gamu da ajalinsa a rikicin ‘yan kungiyar asiri da ya ritsa da shi a hanyar Mile 12 a jihar.
Kakakin rundunar ‘yan sandan jihar Benjamin Hundeyin ya bayyana wa PREMIUM TIMES cewa sakamakon binciken da rundunar ta gudanar ya nuna cewa sunan mutumin Alhaji Sule.
Katsina
Sojoji biyu sun mutu sannan wasu mutum hudu sun ji rauni a harin da ‘yan bindiga suka kai wa sojojin bataliya ta 20 ranar 31 ga Agusta a jihar Katsina.
Mazaunan Shimfida inda sojojin suka yi batakashi da ‘yan bindigan sun ce sojin sun kashe ‘yan bindiga da dama a harin.
Jihar Borno
Boko Haram sun kashe mutum hudu inda a ciki akwai babban limamin Gima dake kauyen Ngulde karamar hukumar Askira-Uba ranar 4 ga Satumba.
Mutane da dama a kauyen sun ji rauni a jikinsu a dalilin harin.
Jihar Enugu
‘Yan bindiga sun kashe ‘yan sanda uku a New Haven dake karamar hukumar  Enugu ta Arewa.
Maharan sun kashe jami’an tsaron da misalin karfe 10:15 na dare.
Ba don ‘karamar Buhari’ ba da yanzu ƴan bindiga da ƴan iskan gari sun mamaye Jihar Imo – Gwamna Uzodinma
Gwamnan Jihar Imo Hope Uzodinma ys bayyana cewa ba don Shugaba Muhammadu Buhari ya yi gaggawar kai ɗaukin tsaro a jihar ba, da tuni ‘yan bindiga da waɗanda ya kira ‘yan iskan gari sun mamaye Jihar sa.
Uzodinma ya yi wannan bayani a lokacin da Buhari ke buɗe titi falan-biyu wanda ya tashi daga Owerri zuwa Orlu a ranar Laraba.
Gwamnan ya gode wa Buhari wanda ya ce shugaba ne mai ƙaunar al’ummar Igbo, musamman jihar Benuwai.
Ya ce babu abin da zai ce wa Buhari sai godiya, domin a cikin shekarar ban ya kai ziyara jihar sau biyu.
“Tun bayan yaƙin Basasa ba a yi shugaba guda ɗaya wanda ya yi aiki ɗaya na kwatankwacin maƙudan kuɗi har naira biliyan 360 ba, sai Buhari.”
Uzodinma na magana ne kan aikin Gadar Kogin Neja wadda Gwamnantin Buhari ke aikin ginawa, gadar da ta haɗa Arewacin Najeriya da Kudu maso Gabas.
Ya ce, “Buhari ya yi aikin ƙwarai da nuna kishi.
Ba don ya yi gaggawar kai ɗaukin tsaro a Imo ba, da yanzu ‘yan bindiga da ‘yan iska sun mamaye jihar.”
PREMIUM TIMES Hausa ta buga labarin cewa Dattawan ƙabilar Igbo za su sake bijiro da neman a saki Nnamdi Kanu don a zauna lafiya a yankin, yayin zaman su da Buhari a Imo.
A ranar Talace Shugaba Muhammadu Buhari ya sauka Owerri, domin ziyarar buɗe wasu ayyukan raya jiha da Gwamna Hope Uzodinma ya aiwatar.
Buhari ya isa Jihar Imo wajen 11:30 na safe, inda Gwamna da wasu manyan jihar su ka tare shi a filin jirgi.
Cikin ayyukan da ya ƙaddamar har da titi mai hannu biyu, mai tsawon kilomita 36, wanda ya tashi da Owerri zuwa Orlu da kuma wani irin sa mai tsawon kilomita 50 da ya tashi daga Owerri zuwa Okigwe.
Daidai rubuta wannan labari Shugaba Muhammadu Buhari na ganawa da manyan dattawan ƙabilar Igbo a Owerri, inda ake sa ran za su tattauna batutuwa da dama waɗanda su ka shafi yankin Kudu maso Gabas.
Daga cikin abin da za su tattauna, ana sa ran akwai matsalar tsaron da ta addabi yankin, ciki har da jihar Imo, inda fanɗararrun IPOB ke kai wa jami’an tsaro hare-hare.
Sannan kuma ba za a rasa sake tattauna batun neman da za su sake ba, na a saki Nnamdi Kanu, wanda tsare shi da aka yi ne musabbabin tashe-tashen hankula a yankin.
A cikin watan Nuwamba 2021, Dattawan Ƙabilar Igbo sun tura wakilai wurin Buhari, domin neman a saki Kanu.
Da farko Buhari a ce zai yi tunani kuma ya duba ya gani.
Amma kuma daga baya sai ya ce ba zai tsoma baki a lamarin da ke gaban kotu ba.
ALLURA ZAI HAƘO GARMA: Mamu na da alaka da kungiyoyin ƴan ta’adda na Najeriya da Duniya sannan yana ba su bayanan sirri – In ji SSS
Hukumar tsaro na Sirri ta kasa, SSS ta zargi Tukur Mamu da yi  wa kungiyoyin ƴan ta’adda na Najeriya da duniya aiki a boye.
Hakan na ƙunshia cikin rantsuwar da hukumar ta yi a kotu na a bata kwanaki 60 ta cigaba da tsare Muma har zuwa ta kammala binciken da ta soma a kan sa, kamar yadda Kamfanin dillancin labaran Najeriya ta buga
Idan ba manta ba, hukumar SSS ta kama Mamu bayan jami’an Interpol sun cafke shi a hanyar sa ta zuwa kasar Saudiya, inda suka maido shi Najeriya.
Bisa ga rahoton SSS, ” Ko tafiyar da Mamu zai yi zuwa kasar Saudiya, zai tafi ganawa ne da wasu jigajigan ƴan ta’adda kamar yadda bayanai suka nuna, inji SSS.
Bayan haka hukumar ta sanar da abubuwan da ta samu a binciken da ta yi a gidajen Mamu.
” Baya ga kuɗaɗen kasashen waje da aka samu an ga katin cire kuɗi ATM na bankuna dabandaban 16, takardar cire kuɗi (Cheque) 7, Komfuta (Laptop) 6, babbar Waya (Tablet) 4, wayoyin hannu 24, da kuma takardar fice da shige wato (Passport).
An samu rigunan sojojin kasa 8 sai kuma rigunan sojojin ruwa 16.
Binciken farko-farko da aka yi an gano cewa akwai hannun Mamu a ayyukan ta’addanci da suka auku a kasar nan, in ji SSS.
“Wanda ake tuhuma (Mamu) ya yi amfani da aikin sa na ɗan jarida wajen taimaka wa kungiyoyin ta’addanci na gida da waje ta hanyar taimaka musu da bayanan sirri.
” Sannan kuma wanda ake zargin (Mamu) ya kitsa kashe jami’an tsaro da dama a yankin Arewa ta tsakiya da Arewa maso Gabashin Najeriya.
Sannan kuma ya bayar da bayanan sirri a lokutta da yawa ga ‘yan bindiga da ‘yan ta’adda wadanda suka ta’azzara ayyukan ta’addanci a Najeriya.
ZIYARAR BUHARI JIHAR IMO: Dattawan ƙabilar Igbo za su sake bijiro da neman a saki Nnamdi Kanu don a zauna lafiya a yankin
A yau Talace Shugaba Muhammadu Buhari ya sauka Owerri, domin ziyarar buɗe wasu ayyukan raya jiha da Gwamna Hope Uzodinma ya aiwatar.
Yadda Ta Kwaranye A Ciyarar Dattawan Igbo Wurin Buhari Cikin 2021:
A waccan ziyarar dai dattawan ƙabilar Igbo sun faɗi ba nauyi, sun kuma tashi ba nauyi a gaban Buhari.
Shugaba Muhammadu Buhari ya shaida wa wasu dattawan ƙabilar Igbo cewa ba zai shiga hurumin ɓangaren shari’a ba, domin ya saki Nnamdi Kanu, wanda a yanzu batun tuhumar da ake masa na kotu.
Buhari ya yi wannan furucin ne yayin wa wasu gungun manyan dattawan ƙabilar Igbo su ka kai masa ziyarar roƙon ya saki Nnamdi Kanu da ke tsare.
Nnamdi Kanu, wanda shi ne Shugaban Ƙungiyar IPOB masu rajin ɓallewa daga Najeriya ko da tsiya, ya shiga hannun hukuma ne yayin da aka kamo shi daga waje, bayan ya tsallake ƙasar nan daga belin sa da aka bayar.
Shugaban tawagar mai suna Mbazulike Amaechi, ya shaida wa Buhari cewa sun zo ne domin su roƙe shi alfarmar ya saki Nnamdi Kanu domin a samu zaman lafiya a yankin Kudu maso Gabas.
Mbazulike, wanda dattijo ne mai shekaru 93 a duniya, ya shaida wa Buhari cewa a cikin ministocin da aka yi a Jamhuriya ta ɗaya, shi kaɗai ne ya rage a duniya.
“Ina roƙon Shugaban Ƙasa ya yi alfarmar cewa idan ya saki Kanu, ni da kai na zan sa masa takunkumin hana shi yin irin kalaman ɓatuncin da ya ke yi.
“Na kasance dattijon da ake girmamawa a Yankin Kudu maso Gabas sosai.
Ina roƙon a ba ni shi domin dama ce ta samar da zaman lafiya a yankin mu.
“Ya mai girma Shugaban Ƙasa, yankin mu ya shiga cikin gagarimar matsala saboda tashe-tashen hankulan da ake yi dalilin IPOB.
“Harkokin tattalin arziki sai ja baya su ke yi.
Ga kuma harkar ilmi ta shiga garari.
Matsalar tsaro kuma sai ƙara ƙamari ta ke yi.
“Na yi amanna da cewa a bi matakin diflomasiyyar siyasar cikin gida a wanzar da zaman lafiya a yankin shi ne mafi alheri, ba amfani da ƙarfin soja ba.
“Ba zan yi fatan na mutu na bar yankin mu cikin tashin hankalin da ya ke ciki ba a yanzu.
“Shugaban Ƙasa wannan dama ce gare ka cewa idan ka saki Kanu, ka zama shugaban da ya samu yankin mu ciki rikici, amma ya wanzar da zaman lafiya a yankin.”
Jawabin Buhari Ga Dattawan Ƙabilar Igbo Masu Roƙon Ya Saki Nnamdi Kanu:
Buhari ya shaida wa Mbazulike cewa ba zai so ya shiga hurumin ɓangarorin gwamnati ba, domin fannin Shari’a ba ɓangaren sa ba ne.
“Na tabbata babu wanda zai iya fitowa ya ce a tsawon shekaru shida da na yi a kan mulki, na yi wa ɓangaren Shari’a katsalandan ko sau ɗaya.
“Da farko dai ina jinjina maka a matsayin ka na dattijo wanda ya haura shekaru 90, amma kaifin tunanin ka garau ya ke.
A yanzu haka akwai masu rabin shekarun ka a duniya, amma idan su na magana, ba su iya kama-tasha.
“Kuma ina yi maka ta’aziyyar mutuwar matar ka, wadda ta bar duniya kwanan nan.
Batun Kanu kuwa abu ne mai matuƙar wahalar da zan sa baki a kai.
Amma zan duba na ga mai iya yiwuwa.
“Lokacin da ya tsare daga belin da aka bayar na shi, da aka kamo shi aka dawo da shi.
Ai gata mu ka yi masa da muka ce idan
ya na da wata jayayya, ya tafi kotu.”
Mbazulike ya sha wa Buhari alwashin cewa sakin Nnamdi zai samar da zaman lafiya a yankin Kudu maso Gabas.
“Ni ba ni goyon bayan IPOB, ina ƙaunar kasancewar Najeriya dunƙulalliyar ƙasa ɗaya.”
Tawagar dai ta mutum shida ce, ciki kuwa har da Chukwumeka Ezeife.
Yadda Ƙanƙara ta lalata gonaki fiye da 300 a Katsina
Shugaban Ƙaramar Hukumar Ƙafur a Jihar Katsina, ya tabbatar da cewa fiye da gonaki 300 ne ƙanƙara ta fatattaka amfanin gonar da ke ciki a yankin sa.
Garba Kanya ya ce ibtila’in ya faru a gonakin da ke yankunan ƙauyuka takwas a cikin mazaɓu huɗu da su ka haɗa da Dutsen Kura, Kanya da Gozaki.
Amfanin gonar da ya ce an tafka asara sun haɗa da masara, gero, shinkafa, waken soya, barkono waɗanda ya ce an yi asarar na miliyoyin nairori.
Garba ya bayyana haka lokacin da ya ke tattaunawa a ranar Litinin a Katsina.
“Ƙauyukan da lamarin ya shafa sun haɗa da Gidan Sabo, Kalabawa, Unguwar Tsamiya, Ɗandabo, Unguwar Wanzamai, Unguwar Ɗanwada, Unguwar Maigarma da Unguwar Fulani.
Ya ce ya ga abin takaici sosai a lokacin da ya kewaya yankunan da abin ya shafa, tare da Hakimin Ƙafur, Abdulrahman Rabe.
Sun yi wa waɗanda su ka yi asarar miliyoyin kuɗaɗe jaje, kuma ya ce su yi tawakkali tare da rungumar ƙaddara.
Ya ce sun sanar da Hukumar Agajin Gaggawa ta Jihar Katsina (SEMA).
PREMIUM TIMES Hausa ta sha buga labaran yadda ake fama ambaliya a yankuna daban-daban na garuruwan Arewa, inda ambaliyar ta fi ɓarna a ƙauyukan Jigawa.
Mutum biyu sun mutu, shida sun bace a hadarin jirgin ruwa a Jigawa
Mutum biyu sun mutu wasu mutum shida sun bace a hadarin jirgin ruwan da aka yi a karamar hukumar Ringim, jihar Jigawa.
Wannan hadari ya auku a kananan hukumomin Miga, Gwaram da Guri.
A wannan hadari mutum 12 ne suka mutu inda mata da yara kanana suka fi yawa daga cikin su.
Kakakin rundunar’yan sandan jihar Lawan Adam ya ce mutum 13 ne suka  shiga jirgin ruwa daga kauyen Siyangu a hanyarsu ta dawowa daga ziyara kauyen Dabi.
“Bayan rundunar ta samu labarin abin da ya faru ta yi gaggawar zuwa wannan wuri, inda daga baya wasu suka ceto mutum bakwai cikin su.
“An Kai wadannan mutane babban asibitin Ringim inda a asibitin likita ya tabbatar cewa mutum biyu sun mutu.
“Bara’atu Garba mai shekara 30 da Mahmud Surajo dan shekara 3 ne suka mutu a hadarin.
Ya ce har yanzu rundunar na gudanar da bincike domin gano sauran mutum shida din da suka rage.
Jirgin ruwan ya kife ne bayan karo da yayi da wani dutse a cikin ruwa.
Zamanin baddala alƙaluman sakamakon zaɓe ya wuce -INEC
Shugaban Hukumar Zaɓe ta Ƙasa (INEC), Farfesa Mahmood Yakubu, ya bayyana cewa sabbin dabarun killace alƙaluman zaɓe ta hanyar na’urori da manhaja sun tabbatar da cewa zamanin baddala sakamakon zaɓe ko yin kutse cikin rumbun tattara bayanai ya wuce.
Yakubu ya bayyana haka ne a wani taron masu ruwa da tsaki kan harkokin zaɓe da YIAGA Africa ta shirya a Abuja.
Ya ce ko a zaɓen gwamnan Jihar Ekiti da na Osun da aka yi baya-bayan nan, ‘yan kutse da ƙasashe daban-daban har da wasu daga nahiyar Asiya, sun yi ƙoƙarin kutsawa rumbun tattara bayanan INEC ta cikin manhaja domin su baddala alƙaluman zaɓe, amma ba su yi nasara ba.
Daga nan ya ƙara jan kunnen ma’aikatan hukumar da masu sa-ido cewa tilas sai an ƙara sa ido sosai kuma an ƙara ƙarfafa hanyoyin hana ‘yan kutse shiga manhajoji domin baddala sakamakon zaɓe.
“Kuma mun ƙara jaddadawa da ƙara ɗora nauyin kula ga injiniyoyin mu kada su yi sanyin jiki wajen hana duk wata ƙofar da ‘yan kutse za su iya kai farmaki a manhajar tattara sakamakon zaɓe.
“Waɗannan hanyoyi biyu da mu ka shigo da su yanzu, su na da ingancin da babu yadda masu baddala sakamakon zaɓe ko masu kutse za su iya yin nasarar shiga rumbun tattara bayanai ko manhajar alƙaluman zaɓe.
“Hanyoyin biyu wato tsarin amfani da na’urar BVAS da kuma manhajar IReV su na da ingancin killace dukkan bayanai da alƙaluman zaɓe ba tare da shakkun an kutsa an baddala su ba.
“Ita na’urar BVAS aikin ta shi ne tura hoton tambarin yatsan mai dangwala ƙuri’a da kuma tantance fuskar wanda ya dangwala yatsa bisa na’urar, sannan kuma ta kwafi fam na sakamakon zaɓe (EC8A) ta tura cikin manhajar IReV.
Babban Daraktan YIAGA Africa Samson Itodo ya yi kira ga INEC ta ƙara wayar wa jami’an ta da waɗanda za a ɗauka aikin zaɓe nan gaba kai sosai domin ƙara fahimta da samun ƙwarewa a dukkan hanyoyin da za a bi domin tattarawa, turawa da killace sakamakon zaɓe su gudana a sauƙaƙe.
Yadda ƙoƙarin ɗinke ɓarakar PDP ya kai Wabara kujerar Shugaban Kwamitin Dattawan jam’iyya
Jam’iyyar PDP ta zaɓi tsohon Shugaban Majalisar Dattawa Sanata Adolphus Wabara zama Shugaban Riƙo na Kwamitin Amintattun, bayan murabus ɗin da shugaban kwamitin Walid Jibrin ya yi a ranar Alhamis.
Walid Jibrin ya ce ya sauka ne domin ya bayar da sararin yadda ɗan takarar shugaban ƙasa na PDP, Atiku Abubakar zai yi gagarimar nasara a zaɓen 2022.
Shugaban PDP Iyorchia Ayu ne ya bayar da sanarwar saukar Wabara a lokacin da su ka zauna Taron Majalisar Zartaswa ta PDP (NEC), jim kaɗan bayan kammala Taron Kwamitin Dattawan PDP ɗin.
“To a yau dai Shugaban Kwamitin Dattawa Walid Jibrin ya sauka daga muƙamin sa, bayan ya yi wa jam’iyyar mu ƙasaitaccen aiki.
Mu na gode masa ƙwarai.” Inji Ayu.
Wanda aka naɗa riƙon ƙwarya dai ɗan asalin Jihar Abiya ne, kuma kafin naɗa shi, shi ne Sakataren Kwamitin Dattawan.
Shi kan sa Ayu ya na fuskantar matsin lambar ya sauka daga ɓangaren Gwamna Nyesom Wike na Jihar Ribas da magoya bayan sa.
RIKICIN PDP: Majalisar Zartaswar PDP ta  goyi bayan shugabancin Ayu
Da alamu dai babu ranar warware rikicin PDP, yayin da Majalisar Zartaswar jam’iyyar (NEC) ta rattaba amincewa da shugabancin Iyorchia Ayu da sauran masu riƙe da shugabancin jam’iyyar (NWC) a ƙarƙashin Ayu.
Amincewar da su ya ƙara tabbata a taron manyan jam’iyyar da aka gudanar ranar Alhamis a Abuja.
Shugaban Marasa Rinjaye na Majalisar Tarayya Ndudi Elumelu ne ya nemi a amince da su, kuma nan take aka amince.
Elumelu ya ce Ayu ya cancanci ya ci gaba da shugabancin PDP, ganin yadda ya jajirce aka yi nasara a zaɓen gwamnan Jihar Osun a ranar 18 Ga Yuli.
Ya kuma jinjina wa sauran mambobin NWC saboda dattakon da su ka nuna duk kuwa da rashin jituwar da ke tsakanin wasu mambobin na NWC.
Elumelu ya ce, “Ayu ya yi ƙoƙari, kuma idan aka bar shi ya ci gaba, shi da sauran shugabannin za su sa PDP ta yi nasara a zaɓen 2023.” Inji Elumelu.
Ishola-Balogun Fulani ne ya goyi bayan wannan roƙo da Elumelu ya yi.
Daga nan Shugaban Kwamitin Amintattun PDP na riƙo, Adolphus Wabara ya nemi amincewar saura, kuma duk aka amince.
Amincewar ta zo daidai lokacin da Gwamna Nyesom Wike ke ƙumajin neman a cire a Ayu daga shugabanci a maye gurbin sa da ɗan Kudu.
PREMIUM TIMES ta buga labarin da a makon jiya Ayu ya bayyana cewa ba zai sauka ba.
A wani martani da ya maida wa Wike, ya ce “masu kiran na sauka daga shugabanci yarinta ke damun su”.
Shugaban Jam’iyyar PDP na Ƙasa Iyorchia Ayu ya bayyana cewa ba zai yi murabus daga shugabanci ba, saboda bai ga wani dalilin da zai sa a ya sauka ɗin ba.
Haka tsohon sanatan ya bayyana wa BBC Hausa a ranar Laraba.
Ayu na shan matsin-lamba daga ɓangaren Gwamna Nyesom Wike cewa saukar sa na daga cikin sharuɗɗan sulhu tsakanin Wike da Atiku Abubakar, ɗan takarar shugaban ƙasa na PDP.
Rundunar Wike ta jajirce cewa tilas sai Ayu ya sauka a naɗa wa PDP shugaban jam’iyya ɗan kudu, tunda Ayu da Atiku Abubakar duk ‘yan Arewa ne.
Gwamnonin kudu na PDP na ƙorafin yadda ba a yi rabon muƙamai na PDP bisa adalci ba.
Sannan kuma wasu shugabannin PDP na zargin Ayu da nuna goyon baya ƙarara ga Atiku Abubakar a lokacin zaɓen fidda-gwani.
Sai dai kuma a ranar Laraba Ayu ya ce masu kiran ya sauka yara ne a cikin jam’iyya, ba su ma san yadda aka kafa PDP ba.
PREMIUM TIMES Hausa ta buga labarin yadda taron neman sulhu ya wakana tsakanin Wike da Atiku, kwanan baya a birnin Landan.
Martanin Ayu:
Ya ce an zaɓe shi ne fa a ƙarƙashin ƙa’idoji da sharuɗɗan da jam’iyyar PDP ta gindaya.
“Shugabannin jam’iyya kafin zaɓen shugaba sun ce babu ruwan su da yin la’akari da inda shugaban jam’iyya ya fito idan an zo zaɓen fidda gwani na ‘yan takarar shugaban ƙasa.
“An zaɓe ni na yi shugabancin shekaru huɗu, kuma ban ma cika ko da shekara ɗaya a ofis ba.
Zaɓen Atiku Abubakar ɗan takarar shugaban ƙasa bai shafi kujerar da shugaban jam’iyya ke kai ba.
Na ci zaɓe bisa ƙa’idojin da jam’iyya ta shimfiɗa.
“Na maida hankali wajen yin aiki na.
Kuma ban damu da masu surutai marasa kan-gado ba.” Cewar Ayu.
Da aka tambaye shi ba ya ganin rikicin da ake yi da ɓangaren Wike zai iya haifar wa PDP rashin nasara a zaɓen 2023, sai Ayu ya ce, “da ni aka kafa PDP, saboda haka wasu tsagerun yara da ba su ma san yadda jam’iyyar ta Keto daji har ta kawo yau, ba su isa su haifar wa jam’iyyar da matsala ba.
Idan ba a manta ba, PREMIUM TIMES Hausa ta buga labarin tsauraran sharuɗɗan da Wike ya gindaya idan ana so a shirya.
Bayanan abin da ya faru tsakanin ɗan takarar shugaban ƙasa na PDP Atiku Abubakar da Gwamna Nyesom Wike na Jihar Ribas, a taron neman sulhun da su ka yi a Landan, a ranar Alhamis sun fito fili Premium Times ta damƙe.
An taron neman sulhu ɗin ne a otal ɗin Lane Carlton Hotel.
Daga cikin zaratan ɓangaren masu goyon bayan Wike, waɗanda suka raka shi zaman sulhun akwai Gwamna Seye Makinde na Jihar Oyo, Samuel Ortom na Jihar Benuwai, Okezie Ikpeazu na Jihar Abiya.
Shi kuma Atiku ya na tare da Gwamna Ahmadu Fintiri na Jihar Adamawa.
Taron dai ya zo sa’o’i kaɗan bayan Wike ya gana da tsohon shugaban ƙasa, Olusegun Obasanjo da kuma Shugaban Jam’iyyar LP, Peter Obi duk a Landan ɗin.
Dama kuma a ranar Litinin ɓangaren Wike ya gana da ɗan takarar shugaban ƙasa na APC, Bola Tinubu, wanda shi ma kamar Obi ya ke ƙoƙarin maida Wike ɓangaren sa, domin cin roba daga rigimar cikin gidan PDP, wadda ta rincaɓe tun bayan kammala zaɓen fidda-gwani.
Majiyar PREMIUM TIMES ta ce ɓangaren Wike ya shaida wa Atiku cewa matakin farko kafin a daddale yin sulhu ɗin tukunna, har Wike ya goyi bayan Atiku, sai Shugaban Jam’iyyar PDP na Ƙasa, Iyorchia Ayu ya sauka, a gaggauta maye gurbin sa da ɗan kudu.
Sun ce Wike da jama’ar sa ba za su taɓa goyon bayan ɗan takarar shugaban ƙasa daga Arewa sannan kuma shugaban jam’iyyar PDP na ƙasa shi ma daga Arewa.
Ɗaya daga cikin gwamnonin ne ya yi magana a madadin sauran, ya ce wannan sharaɗi na farko su na so a gyara shi ne domin a yi adalci wajen rabon muƙamai.
Kuma su na so a gyara da wuri kafin kusantowar zaɓen 2023.
Sannan kuma sun zargi Ayu da rarraba kai ko raba haɗin kan jam’iyya, maimakon kallon da ake yi masa wai wani mai haɗa kan PDP.
Ɓangaren Wike ya ce tun da aka kafa PDP ba a taɓa yin shugaban jam’iyya wanda ya rarraba kawunan ‘yan jam’iyya kamar Ayu ba.
Sun ce maimakon Ayu ya tashi ya nemi haɗin kan kowane ɓangare da sauran hasalallun da ba a yi wa adalci ba, sai ya ƙirƙiri sabon ra’ayin raba kawuna ta hanyar rungumar shugabannin da babu adalci da raba-daidai a cikin sa.
Wike dai ya zargi Ayu da nuna goyon bayan Atiku ƙarara a lokacin zaɓen fidda-gwani.
Ɓangaren Ayu ya ci gaba da cewa tilas Atiku ya tashi ya gyara rashin adalcin da aka yi wajen rabon muƙamai na shugabancin PDP, ta yadda tun a nan idan ya yi haka, to zai nuna da gaske ya ke yi zai iya haɗa kan ‘yan Najeriya kenan idan ya zama shugaban ƙasa.
Majiyar ta ce shi kuma Atiku ya yarda tabbas akwai ɓangarancin miƙa manyan muƙaman PDP a Arewa, to amma ya yi togaciya da cewa dokar PDP ta nuna idan shugaba ya sauka, ba za a iya yin gyaran da su ke so a yi ba, domin idan Ayu ya sauka, wanda zai maye gurbin sa ɗin ma Mataimakin Shugaban Jam’iyya ne na Ƙasa, kuma shi ma ɗan Arewa ɗin ne dai.
Sai dai kuma ɓangaren Wike sun tunatar da Atiku cewa a lokacin da shugaban PDP Okwesilieze Nwodo ya yi murabus cikin 2011 bayan an zaɓi Goodluck Jonathan ya zama shugaban ƙasa, ai ba a ɗauki mataimakin shugaban jam’iyya wanda shi ma a lokacin ɗan kudu ba ne.
Bayan an yamutsa gashin baki sosai a wurin taron, Atiku ya nemi su ɗan ba shi lokaci domin ya tuntuɓi manyan jam’iyya sannan ya waiwaye su.
Majiya ta ce wannan batun ne kaɗai aka tattauna a wurin taron, amma ba a tattauna sauran rashin jituwar da ke tsakanin Wike da Atiku ba.
AMBALIYAR JIGAWA: Tinubu ya yi tattaki, ya kai gudummawar naira miliyan 50
Ɗan takarar shugaban ƙasa na APC Bola Tinubu, ya yi tattakin zuwa jihar Jigawa a ranar Talata, inda ya kai gudummawar naira miliyan 50 ga waɗanda ambaliyar ruwa ta yi wa ta’adi a faɗin jihar.
Gwamna Abubakar Badaru ne da Sarkin Haɗejia Abubakar-Maje su ka tarbi Tinubu.
Tinubu ya kai ziyarar daidai lokacin da jama’a da dama ke yin tir da Gwamna Badaru, saboda bai je ya yi jaje ga waɗanda ambaliya ya yi wa ɓarna ba, sai dai ya tura wakili kaɗai.
Daidai lokacin ne kuma ɗan takarar gwamnan PDP a Jigawa ya fatattaki Gwamna Badaru saboda watsi da waɗanda ambaliya ya yi wa ta’adi.
Ɗan takarar gwamnan Jihar Jigawa na PDP ya ragargaji Gwamna Badaru Abubakar, saboda watsi da ya yi da waɗanda ambaliya ta yi wa mummunar ɓarna a jihar.
Mustapha Lamiɗo ya ce kamata ya yi Badaru ya je ya yi masu jaje da ta’aziyya, ba wai kawai ya aika masu da saƙon taya su jimami ba.
Yankunan da ambaliya ya fi yi wa mumnunar ɓarna sun haɗa da Dutse, Hadejia da Ringim inda ruwa ya cinye garuruwa da dama kuma ya karya gadoji masu yawa.
Ɗaruruwan mutane a yanzu haka sun yi gudun hijira tare da dabbobin su a wasu garuruwa cikin jihar.
Al’ummar jihar da dama na ci gaba da yin Allah-wadai da halin Gwamna Badaru, wanda aka yi masa shaidar cewa bai damu da zuwa cikin jama’ar da wani Ibtila’i ya shafa ya na yi masu jaje ba.
Mustapha Lamiɗo ya yi kira ga Gwamna Badaru ya gaggauta zuwa ƙauyen Karnaya domin ya ga irin ɓarnar da ambaliya ya yi a garin.
Ya ce zuwan gwamna zai sa ya gani kuma ya ji a jikin sa irin halin rayuwar ƙuncin da jama’ar garin ke ciki.
“Wannan ba lokacin da Gwamna zai turo wakili ba ne, ya kamata ya je da kan sa domin ya gani da idon sa.”
Mustapha Lamiɗo ya bada gudummawa ta naira miliyan 1.4 ga waɗanda ruwa ya yi wa ɓarna a Ƙaramar Hukumar Dutse da Gwaram.
Kuma ya yi alwashin nemi masu tallafi domin rage masu raɗaɗin halin ƙuncin da su ke ciki.
Shi kuma ɗan takarar shugaban ƙasa na APC, Bola Tinubu, ya bayar da gudunmawar naira miliyan 50 ga waɗanda ambaliya ya yi wa ta’adi a jihar Jigawa.
Tinubu ya ce ya je Jigawa ne a ranar Talata domin ya yi wa al’ummar jihar jajen ambaliya.
Waɗanda su ka raka Tinubu sun haɗa da Gwamna Simon Lalong na Filato, Shugaban APC na Ƙasa Abdullahi Adamu, tsohon Shugaban EFCC, Nuhu Ribadu.
Gwamna Badaru da Sarkin Haɗejia Adamu Abubakar-Maje ne su ka tarbe su.
Jama’a Na Cikin Halin Ƙunci -Sarkin Haɗejia:
Sarkin ya gode wa ɗan takarar shugaban ƙasa Bola Tinubu, saboda gudummawar da ya bayar, kuma ya roƙe shi ya ƙarasa zuwa Masarautar Hadejia, inda bai taɓa zuwa ba ko sau ɗaya.
Ya ce kuɗin da Tinubu ya bayar za a raba su ne ga yankunan masarautun jihar biyar domin bai wa dukkan waɗanda ambaliya ta shafa.
“Mu na kuma kira ga Gwamna ya ƙara samo wa masu fama da wannan ambaliya tallafi, saboda su na cikin halin ƙuncin rayuwa.”
Dalilin da ya sa na ce INEC ba za ta yi sahihin zaɓe a 2023 ba -Odinkalu
Ɗan rajin kare haƙƙin ɗan Adam Chidi Odinkalu ya ce ba lallai ba ne INEC ta shirya sahihin zaɓe a 2023.
Odinkalu wanda tsohon Shugaban Hukumar Kare Haƙƙin Jama’a ta Ƙasa ne, ya bayyana haka a wata hira da shi a gidan talabijin na Channels TV, a ranar Litinin.
Ya ce “duk da cewa abin murna ne ganin yadda aka samu yawaitar ‘yan Najeriya waɗanda su ka yi rajistar mallakar katin shaidar zaɓe (PVC), samun hukumar zaɓe ta yi adalci shi ya fi mallakar katin muhimmanci.
Odinkalu wanda ƙwararren lauya ne, ya ce bai yi tsammanin INEC a ƙarƙashin shugabancin Muhammadu Buhari za ta yi zaɓe sahihi ba.
“Ni abin da na ke matuƙar takaici shi ne ba lallai ba ne INEC ta yi abin da ya cancanta ta yi ɗin ba.
Saboda haka ni dai ina tababar yadda INEC za ta yi sahihin zaɓe a ƙarƙashin wannan gwamnatin.
Amma kuma zan bayyana maku dalilai na.”
Ya ce Buhari ya sha cewa zai gudanar da zaɓe sahihi a 2023.
Ya ce to wannan kaɗai ya nuna akwai wani a ƙasa.
“Saboda ba aikin sa ba ne gudanar da zaɓe sahihi, saboda INEC hukuma ce mai cin gashin kan ta.
To tunda ya na ta nanata cewa zai yi zaɓe sahihi, ya nuna INEC ba ta da ‘yancin cin gashin kan ta kenan.
“A doka INEC ce kaɗai ke da nauyin shirya zaɓe sahihi, ba shugaban ƙasa ba.
Babu ruwan sa da yi wa INEC katsalandan.
Ita kuma INEC ɗin har yau ba ta ce komai ba kan yadda Buhari ke magana kamar shi ne shugaban hukumar, ya na yi mata uwa-makarɓiya.” Inji Odinkalu, wanda lauya ne kuma Farfesa, sannan marubuci.
Sannan ya nuna damuwa cewa akwai yankuna da dama a ƙasar nan, inda INEC ba za ta iya kai jami’an zaɓe ba a ƙasar nan, saboda matsalar tsaro.
“Ni da ku duk mun sani cewa Gwamna El-Rufai ya rubuta wa Shugaban Ƙasa wasiƙa mai ƙunshe da yadda Boko Haram ɓangaren Ansaru ke riƙe da wasu yankuna a Jihar Kaduna da Neja.
Har ma su na yanka wa mazauna yankunan haraji.
Hakan na nufin INEC ba za ta iya tura ma’aikatan ta a yi zaɓe a irin waɗannan wuraren ba.” Inji shi.
Odinkalu ya bayyana cewa akwai irin waɗannan yankunan a Arewa maso Gabas, Arewa maso Yamma da Kudu maso Gabas, waɗanda INEC ba za ta iya kai jami’an ta su gudanar da zaɓuka ba.
“Amma INEC na ta nanata cewa wai za ta shirya zaɓe a dukkan ƙananan hukumomi 774 na faɗin ƙasar nan.
Kuma ba gaskiya ba ce.”
Ya ce ya kamata INEC ta fito ta shaida wa duniya inda ba za ta iya shiga ta shirya zaɓuka ba, domin jama’a su tantance tun yanzu.
BAYAN GANO NAIRA MILIYAN 207 A BANKUNA: NDLEA ta bankaɗo kantama-kantaman gidajen Abba Kyari a Abuja da Maiduguri
Hukumar NDLEA ta sake maka dakataccen babban jami’in ɗan sanda Abba Kyari a kotu, bayan ta gano wasu maka-makan gidaje da ya mallaka a Maiduguri da Abuja.
Hukumar ta ce cikin gidajen har da rukunin gidaje sukutum, wato estate da kuma gingima-gingiman kantinan hada-hadar zamani, wato Plazas.
Kyari wanda ya daɗe tsare a kurkuku tun bayan da NDLEA ta kama shi bisa zargin safarar muggan ƙwayoyi, yanzu haka hukumar ta ƙara maka shi kotu bisa dalilin waɗannan kadarori da kuɗaɗen da aka gano a hannun sa.
Baya ga naira miliyan 207 da aka gano a wasu asusun ajiyar sa na bankunan GTB, UBA da Sterling, an kuma gano fam na Ingila har 17,598.
NDLEA ta maka shi kotu ana tuhumar sa da laifin ɓoye wa gwamnati adadin yawan kadarorin da ya mallaka, wanda babban laifi ne ga ma’aikacin gwamanti ya aikata haka.
An kuma gano ashe ya mallaki wani filin wasan ƙwallon dawakai, maka-makan gonaki da sauran kadarori da dama.
A wannan ƙarar dai tuhuma 24 ce ake yi masa, kamar yadda Daraktan Gurfanar da Masu Laifi Kotu na NDLEA, Joseph Sunday ya shigar a kotu.
A ƙarar mai lamba FHC/ABJ/CR/408/22, ana tuhumar Abba Kyari ne tare da wasu ƙannen sa biyu, Mohammed Kyari da Ali Kyari.
TUGGUN DOLE SAI AN KAU DA MACHINA, LAWAN YA HAU: Ban janye daga takarar sanata ba, ina nan daram dam kuma dani za a fafata – Machina
Ɗan takarar sanata na Yobe ta Arewa Bashir Machina ya ƙaryata wasikar da ake yaɗawa wai ya janye daga takarar kujerar sanatan Yobe ta Arewa.
A wasikar da aka rika ƴadawa wai ta fito daka wurin sa na kunshe sa cewa wai ya janye daga takarar sanatan Yobe ta Arewa sannan kuma ma ya fice daga jam’iyyar APC.
Machina ya karyata hakan ya na cewa wasu ne kawai suka fidda wannan wasika ta karya domin wata muguwar manufa tasu.
” Ni ban janye daga takara ba sannan ban fice daga APC ba.
Ina nan daram dam a APC kuma da ni za a fafata a zaben 2023.
Bayan haka akwai rahotannin da suka nuna cewa hukumar zaɓe ta kai ƙarar cewa zaɓen fidda gwani wanda dakanta ta gudanar cewa ba ayi bisa ka’ida ba.
Tun bayan faduwa zaɓen fidda gwani da shugaban majalisar Dattawa Ahmed Lawan yayi a zaben APC na shugaban kasa aka fara yi wa Machina bita da Kullin dole ya janye daga takarar sanata da ya ci ya mika wa Ahmed Lawan wannan kujera.
Machina ya ce ba zai janye ba ko kuma ya mika wa Lawan kujerar takarar cewa ya kamata a bari wani ya tafi majalisar domin Ahmed Lawan ya daɗe a wannan kujera.
Dalilin da ya sa jami’ar Maryam Abacha ta sakawa ginin sashen Koyon Kimiyyar Zamantakewa da Gudanarwa sunan Atiku Abubakar – Farfesa Gwarzo
Fitacciyar Jami’ar Maryam Abacha da ke Kano ta saka wa ginin sashen Koyon Zamantakewa da Gudanarwa na jami’ar sunan tsohon mataimakin shugaban kasa, Atiku Abubakar.
Atiku, wanda ya kaddamar da ginin a ranar Laraba, 31 ga watan Agusta, 2022, ya samu rakiyar jiga-jiga-jigan jam’iyyar PDP a ziyarar da ya kai jami’ar da ke Hotoro GRA, Kano.
Shugaban jami’ar Maryam Abacha, Farfesa Adamu Gwarzo ya bayyana cewa jami’ar ta yi haka ne don jinjina gudunmawar da Atiku ya baiwa ilimi a kasar nan.
” Ni ba ɗan siyasa bane, mun karrama Atiku saboda irin gudunmawar da ya baiwa ilimi a kasar nan ne musamman a fannin jami’o’i masu zaman kansu.
Haka kuma babu wani shakuwa tsakani na da gwamnan Sokoto Aminu Tambuwal amma kuma MAAUN ta karrama shi da digirin digirgir saboda irun ayyukan cigaba da yayi.
” Kafa jam’iyyar ABTI, ya kara mana kwarin guiwar kafa jami’ar MAAUN,
Farfesa Gwarzo ya kara da cewa tun farko ya kafa jami’ar MAAUN a Nijar ne domin samar da mata da suka kware a harkar ilimin kiwon lafiya da ake ƙarancin su a musamman yankin Arewa.
A nashi jawabin, ɗan takarar shugaban Kasa Atiku Abubakar ya jinjina wa Farfesa Gwarzo bisa wannan babban himma da yayi na kafa jami’a dake koyar wa dadidai da yadda jami’o’in Amurka ke yi sannan kuma da Karrama shi da jami’ar ta yi.
Kotu ta yanke wa wani matashi hukuncin dauri bisa zargin yi wa ‘yar makwabcinsa fyade
Kotun majistare dake Ogundu jihar Legas ta yanke wa wani matashi mai suna Ifeanyi Onyega mai shekara 22 daurin zaman gidan kaso bayan ta kamashi da laifin yi wa ‘yar makwabcinsa mai shekara 16 fyade.
Alkalin kotun M.O.
Tanimola ta yi watsi da rokon sassauci da Onyega ya yi.
Tanimola ta ce Onyega zai ci gaba da zama a kurkuku  har sai ta kammala yin shawara da DPP.
Ta ce za a ci gaba da shari’a bayan  21 ga watan Otoba.
A zaman da kotun ta yi ranar Alhamis lauyan da ya shigar da kara Donjour Perezi ya ce Onyega dake zama a layin Adebimpe dake unguwan Kosofe ya aikata wannan ta’asa ranar 31 ga Yuli a gidansa.
Perezi ya ce a wannan rana Onyega ya kira ‘yar makwabcinsa cikin dakinsa domin ya aike ta amma sai ya danne ta a dakin.
Lauyan ya ce Onyega ya ja wa yarinyar kunne da idan ta fadawa wa wani abin da ya faru da ita zai kashe ta.
“Sai dai yarinyar ta fada wa mahaifiyar ta abin da ya faru inda daga nan suka kawo da kara ofishin ‘yan sanda.
Ya ce laifin da Onyega ya aikata ya saba wa dokar hukunta masu aikata miyagun aiyukka ta shekara 2015 ta jihar Legas.
Bisa ga sashe 137 na dokar hukuncin duk wanda aka kama da laifin fyade shine daurin rai da rai a kurkuku.
SAURIN FUSHI: ‘Kani’ ya kashe ‘Wa’ saboda naira 1,500 kuɗin wutar lantarki
Wani magidanci mai suna Peter Orji cikin fushi ya bindige Wan sa da dalilin kin rashin biyan kuɗin wuta naira 1,500.
Peter Orji ƙanin Godwin Orji ne kuma suna na zaune ne a gida ɗaya amma kowa da nashi bangaren.
Majiya ta shaida cewa Peter ya fusata ne bayan Wansa Godwin ya yanke masa wutar lantarki saboda kin biyan nashi kuɗin wutan da ake biya duk wata.
Cikin fushi sai Peter ya koma cikin gidan sa ya ɗauko bindiga ya bindige Godwin.
Kakakin ƴan sanda jihar Anambra Tochukeu Ikenga ya tabbatar da aukuwar abin sannan ya kara da cewa za su tuni Kwamishinan jihar ya umarci a mika Peter ga sashen binciken manyan laifuka da rundunar.
Bayan haka an gano ashe ba tun yanzu ba ƴan uwan biyu suna zaman doya da manja ne a tsakanin su.
Basu jituwa.
Rundunar ta ce ta kama matar Peter tun farko sannan daga baya ta kama shi kan sa Peter.
Yadda Munkaila ya bi iyayen sa har gida ya yi musu dukan mutuwa da tabarya a Zarada Sabuwa, Jigawa
Rundynar ‘yan sandan jihar Jigawa ta kama wani magidanci mai suna Munkaila Ahmadu, wanda ya kashe mahaifinsa mai shekaru 70 kuma dagacin kauyen Zarada Sabuwa, sannan ya rankwala wa mahaifiyarsa mai shekaru 60 tabarya ita ma nan take ta mutu.
Munkaila mai shekaru 37 ya jefa mutanen kauyen Zaranda Sabuwa cikin jimami a dalilin wannan mummunar aika-aika da yayi.
Bayan haka Munkaila bai tsaya a nan ba sai da ya ji wa wasu mutane biyu rauni a kauyen.
Kakakin rundunar ‘yan sandan jihar wanda shine ya tabbatar da aukuwar abin ya ce tuni ‘yan sanda sun damke Munkaila yana tsare hannun su.
” An tabbatar cewa Munkaila ya rankwala wa iyayen sa biyu, mahaifi da mahaifiyarsa tabarya bayan dukan tsiya da yayi musu.
Ko da aka kai su asibiti an tabbatar sun rasu tun a gida.
A karshe dai Kwamishinan ‘yan sandan jihar ya umarci da amika wannan kara gabadayansa ka fannin binciken manyan laifuka na rundunar.
Jarumta da kwarewar Pantami ya sa Jami’ar MAAUN  ta raɗa wa ginin jami’ar sunan sa – Farfesa Gwarzo
Shugaban jami’ar Maryam Abacha MAAUN, Farfesa Adamu Gwarzo ya bayyana cewa jarumta da kwarewar ministan sadarwa Farfesa Isa Pantami ya sa MAAUN ta raɗa wa ginin jami’ar suna sa.
A lokacin da yake jawabi bayan kaddamar da ginin,  Farfesa Gwarzo ya ce ” Tun a lokacin da Farfesa Pantami ya zama shugaban Hukumar NITDA, ya rika lura da irin ayyukan da ya rika kawo wa wannan hukuma na cigaban hukumar da kasa baki daya.
” Bayan haka kuma yanzu ya na rike da ministan Sadarwa.
Ya kawo cigaba masu ma’anar gaske a kasa Najeriya don cigaban kasa.
Wannan yana daga cikin muhimman dalilan da ya sa muka ga ya dace mu mu karrama ministan ta hanyar raɗa wa ginin sashen karantar da ilimin Komfuta sunan sa.
A jawabin godiya da yayi a wajen kaddamar da ginin, Pantami ya mika godiyar ga mahukuntan jami’ar bisa wannan karamci da suka yi masa.
Ya ce duk da mukamin minista da yake rike dashi bai hana shi cigaba da ayyukan karantarwa ba.
Kotun Tarayya ta hana Gwamnatin Tarayya damƙa Abba Kyari hannun mahukuntan Amurka
A ranar Litinin ce Babbar Kotun Tarayya a Abuja ta yanke hukuncin hana damƙa dakataccen Mataimakin Kwamishinan ‘Yan Sanda Abba Kyari ga mahukuntan Amurka.
Mai Shari’a Iyang Ekwo ya bayyana cewa neman da Gwamnatin Tarayya ta yi da kotu ta amince ta a damƙa Kyari ga mahukuntan Amurka domin ya fuskanci tuhumar zargin aikata zamba, raina kotu ne kawai.
Iyang ya ce ba zai yiwu kotu a nan Najeriya ta amince a aika Kyari Amurka ba, saboda a nan ma ya na fuskantar wata tuhumar zargin laifi ce, kamar yadda Amirka ke zargin sa a can ƙasar.
Cikin 2021 dai Amirka ta aiko wasiƙar neman Najeriya ta damƙa mata Kyari domin a tuhume shi a can, idan an kama shi da laifi kuma a hukunta shi.
A nan gida Najeriya kuma, an kama Abba Kyari bayan zargin sa da hukumar NDLEA ta yi da hannu wajen safarar muggan ƙwayoyi cikin Najeriya, sai Antoni Janar kuma Ministan Shari’a Abubakar Malami, ya rubuta wasiƙar neman kotu ta damƙa Kyari a hannun sa, domin aika shi zuwa Amurka.
Mai Shari’a Iyang ya ce sai an kammala shari’ar Najeriya sannan za a koma batun aika shi Amurka tukunna.
Ofishin Mahukuntan Amurka da ke Gundumar California ta Jihar Los Angeles dai ya bayyana cewa ranar 21 Ga Satumba za a yanke wa Hushpuppi hukunci.
Ambaliyar ruwa ya ruguza gadar Basirka da yayi sanadiyar mutuwar mutum 21 a Jigawa kwanakin baya
Ambaliya sanadiyar ruwan sama mai karfi ya share kadar Barsika dake a karamar hukumar Gwaram ta Jihar Jigawa.
Gadar mai mahimmaci yana hada garuruwan Kano da jahohin Gombe, Taraba da Adamawa.
A bara a watan agusta, karyewar gadar tayi sanadiyar mutuwar mutum 21 cikin har da wasu wadanda suka dawo daga neman aikin soja, akan hanyarsu ta kumawa gida.
Mazauna yankin sunyi Allah wadai da irin aikin da akayiwa gadar a bara lokacin da ya karye.
Titin mallakin Jihar Jigawa ne.
Yan Sanda a Jihar ta Jigawa a yau Lahadi sun shawarci matafiya da canja hanya mafi dacewa saboda ahalin yanzu babu hanya, sanadiyar karyewar gadar, cewar kakakin Yan Sanda, Lawan Adam.
Lawan Adam yace gadar ya karye ne a daidai kauyen Rabadi dake kan hanyar Basirka zuwa Gwaram sanadiyar ruwan sama mai karfi da akayi a daren jiya.
Shi ma shugaban gamayyan kungiyoyin farar hula na Jigawa, Musbahu Basirka, yayi kiraga Gwamnatin Jiha, da ta gaugata gyara gadar saboda mahimmacinta a yankin.
Musbahu Basirka, wanda dan asalin yankin ne yace karyawar gadar tana barazana ga rayuwa da tattalin arzikin mazauna yankin mai tarin Al’umma, yace ta hanyar ne ake shige da ficen kayan masarufi na yau da kullum.
Ƴan sanda sun cafke likita da ma’aikaciyar jinyar da suka siyar da jaririn wata uku akan naira 400,000
Rundunar ‘yan sandan jihar Legas ta bayyana cewa ta kama wani mahaifi, likita da ma’aikaciyar jinya da ake zargi da laifin siyar da jaririn wata uku akan Naira 400,000.
Kakakin rundunar Benjamin Hundeyin ya sanar da haka a shafinsa na Tiwita ranar Juma’a.
Hundeyin ya ce hakan ya auku ne a kauyen Oko-Oba dake jihar.
“Rundunar ta kama wadannan mutane bayan ƙaran da mahaifiyar jaririn ta kawo ofishin ƴan sanda game da bacewar jaririn ta.
“Sakamakon binciken da ƴan sanda suka yi ya nuna cewa mahaifin jaririn ne ya hada baki da likita da jami’ar jinya domin siyar da jaririn wa wata mata akan naira 400,000 ba tare da sanin mahaifiyar dan ba.
Ya ce da idan fannin dake gurfanar da masu aikata laifi irin haka ta kammala gudanar da bincike za a kai wadannan mutane kotu.
Bayan haka kuma rundunar ta bayyana cewa ta kama wata mata mai shekaru 23, wanda ta sai da jaririn ta akan naira ₦600,000.
Satin jaririn uku da aka saida
ALHERI DANƘO NE: Tinubu ne ya shiga ya fita ya sa aka naɗa ni Kwamishinan ‘Yan Sandan Legas – Okiro
Tsohon Sufeto Janar na ‘Yan Sandan Najeriya, Mike Okiro, ya bayyana cewa ya zama Kwamishinan ‘Yan Sandan Jihar Legas ne albarkacin ƙamun-ƙafa da Bola Tinubu, wanda a lokacin shi ne Gwamnan Jihar Legas.
Okiro ya ce Tinubu ne da kan sa ya rubuta wasiƙa ta musamman ya nemi a naɗa Okiro Kwamishinan ‘Yan Sanda na Legas.
Okiro ya bayyana haka a wani taron  Mashahuran Mutanen da Tinubu ya yi wa Alfarma masu goyon bayan Takarar Tinubu/Shettima 2023.
Okiro ya yi Kwamishinan ‘Yan Sandan Jihar Legas tsakanin 1999 zuwa 2003 kafin ya zama Sufeto Janar na Ƙasa baki ɗaya a cikin 2007.
Shugaba Marigayi Umaru ‘Yar’Adua ne ya naɗa shi Sufeto Janar cikin 2007.
Okiro ya ce tsohon Sufeto Janar Musiliu Smith ne ya yi masa tiransifa zuwa Legas, bayan Tinubu ya rubuta masa buƙatar hakan.
Okiro ya ce ya san Tinubu tun zamanin gwagwarmayar NADECO, a lokacin ya na mataimakin kwamishinan ‘yan sanda a Legas ɗin, mai lura da fannin sintiri da kamen masu laifi.
Ya ce Tinubu ya buƙaci ya koma Legas saboda a lokacin ‘yan OPC da sauran maɓarnatan ɓatagari sun addabi Legas.
“Idan ka na so Legas ta yi tsaf a samu kwanciyar hankali da zaman lafiya, to ka maido Okiro a Legas.” Okiro ya ce haka Tinubu ya rubuta wa Musiliu Smith a lokacin.
“Ni Asiwaju Tinubu cikakken aboki na ne na haƙiƙa.
Na san shi tun ina Mataimakin Kwamishinan ‘Yan Sanda mai lura da Ikeja, lokacin gwagwarmayar NADECO.
Ya gudu zuwa ƙasashen waje, ya dawo ya zama gwamna.”
Ya ce kuma Tinubu ne ya sa aka ƙara masa girma daga Kwamishinan ‘Yan Sanda zuwa Muƙaddashin Kwamishinan ‘Yan Sanda.
“Saboda ni fa babu wanda zann yi wa godiya sai Aiwaju Tinubu.
Ba ni ko tantama cewa idan ya zama shugaban ƙasa, zai yi wa Najeriya irin gyaran da ya yi wa jihar Legas.”
Sauran waɗanda su ka yi jawabi a wurin sun haɗa da Umar Yakasai,  wanda ya ce an zaɓi Okiro ya zama Shugaban Kwamitin Amintattun ne saboda kusancin sa sosai da Tinubu.
A ranar 28 Ga Satumba ne dai za a fara kamfen ɗin zaɓen 2023 gadan-gadan.
Alkali ya biya wa wani matashi sadakin naira N100,000 ya auri masoyiyar sa Bilkisu a Kaduna
Alkalin kotun shari’a dake jihar Kaduna Salisu Abubakar-Tureta ya biya wa wani matashi mai suna Salilu Salele sadakin aure naira N100,000 ya auri masoyiyar sa Bilkisu Lawal.
Alkali Abubakar-Tureta ya bayyana wa Salele da ya je ya yi nazari akan tayin da  ya yi masa sannan ya daga shari’ar zuwa ranar 6 ga Satumba.
Dama mahaifiyar Bilikisu, Rayila Lawal ta kai karar Salele kotu inda take bukatan kotu ta tilasta Salele ya auri ‘yarta Bilkisu idan har ya tabbatar yana kaunar ta ko Kuma ya rabu da ita idan har ya San bai shirya aure ba.
“A wuri daya muke zama sannan kulum yana zuwa wajen Bilkisu ba tare da ya nemi izinin mu iyayenta ba.
“Na yi wa mahaifiyar Salele bayanin abin dake faruwa amma ta ce danta bai shirya aure ba.
“Bayan haka sai Salele ya daina zuwa wurin Bilikisu a gida amma sai yana kiranta ta wayan suna haduwa a wani wuri.
“Na kawo karansa ne saboda bana so ya lalata tarbiyar da na bai wa ‘yata.
Raliya ta ce a shirye take ta aura wa Salele Bilkisu idan har ya shirya aure.
Salele ya bayyana a kotun cewa yana kaunar Bilkisu sai dai bai shirya aure ba sai nan da shekaru biyu masu zuwa.
“Ni dalibin daya daga cikin jami’o’in kasar nan ne amma ba zan so na raba hankali na biyu ba saboda aure ba.
“Bani da kudin biyan sadakin auren ta sannan har yanzu Ina zama tare da iyaye na ne.
Inji Salele.
KADUNA: Wani magidanci ya maka mahaifiyar matarsa, Zainab a kotun Rigasa
Wani magidanci mai suna Isma’il Ibrahim ya maka sirikansa Zainab Muhammad a kotun shari’a dake Rigasa a jihar Kaduna saboda ta hana ta dawowa gida bayan ta shafe watanni uku a gidan iyayenta.
Ibrahim Wanda ke zama a hanyar ofishin ‘yan sanda dake Rigasa ya ce Zainab ta hana matarsa dawowa gida saboda shi ba mai arziki bane.
Ya ce yana kaunar matarsa sannan yana so ta dawo gida wurinsa.
“Ina rokon kotu ta taimaka wajen dawo mini da mata ta gida.
Zainab ta ce ta hana ‘yarta dawowa dakin mijinta ne saboda rashin kula da baya yi mata.
Zainab ta ce a tsakanin wannan lokaci ‘yarta ta yi rashin lafiya amma ibrahim bai iya biyan kudin asibiti ba.
“Bayan na biya kudin magani da asibiti Ibrahim ya bar ni da kula da ‘yata a gida.
Ta ce ta hana ta komawa gida ne saboda tana so ta zauna da ita har sai ta yi watanni 6  ta tabbatar ta warke sarai tukunna.
“Matar Ibrahim za ta dawo gida idan Ibrahim ya biya ni kudaden da na kashe na asibiti da wanda na kashe wajen ciyar da matarsa na tsawon watanni 9.
Alkalin kotun Malam Abubakar Salisu-Tureta ya daga shari’an zuwa ranar 4 ga Satumba domin Zainab ta gabatar da jimlar kudaden da ta kashe.
TASHIN HAYAƘIN 2023: ‘Bambancin  Tinubu da Peter Obi kamar bambancin giwa ce da kunkuru’ – APC
Daraktan Tsare-tsaren Yaɗa Labaran Kamfen ɗin APC, Dele Alake, ya ce babu wani ma’aunin da za a iya kwakwanta bambancin mizanin nauyin Peter Obi na LP da kuma Bola Tinubu na APC.
Alake ya bayyana haka a lokacin da gidan talabijin na Channels ke tattaunawa da shi a ranar Laraba.
Ya ce Peter Obi wanda ya taɓa yin gwamna a Jihar Anambra, ya na baya can nesa fintinkau da Tinubu.
Ya ce Tinubu ya yi masa rata ta kowane fanni, ratar da ba zai iya cim masa ba.
Ya ce idan ana kwatanta kwarewa da cancantar zama shugaban ƙasa, ai Tinubu ko kaɗan ya fi ƙarfin a kwatanta shi da Peter Obi.
Da ya ci gaba da ragargazar Obi, Alake ya ce ai idan ma za a auna sauran ‘yan takarar da ke sahun gaba, wato Atiku, Tinubu, Kwankwaso da Obi, to Obi ɗin ne zai zo na ƙarshe wajen cancanta, gogewa da kuma ƙwarewa.
Alake ya ce hayagaga da hauragiyar ‘Obidients’ da magoya bayan Obi ke yi, iyakacin ta a soshiyal midiya kawai.
“Su kuma ‘yan hauragiya da jagaliyar soshiyal midiya, ba su ne ke zaɓe ba.
Ɓaɓatun su ba shi da wani tasiri a zaɓe.” Inji Alake.
“Idan za a auna irin ayyukan da Obi ya yi lokacin da ya na gwamna da wanda Tinubu ya yi lokacin da ya na gwamna, sai kuma ci gaban da kowanen su ya haifar, to ai kowa ya san Tinubu ne shugaban da Najeriya ke ta santin ƙagara ta ga an samu domin ya ciyar da ƙasar gaba.” Inji shi.
“Yan soshiyal midiya fa ba wata tsiya ba ne, ba su ko zuwa wurin zaɓe ballanata su jefa ƙuri’a.
Yawan su duk taron yuyuyu ne kawai.”
RAHOTO: Akalla yaran da basu makarantar boko a Najeriya sun kai miliyan 6.9
Kungiyar ‘Buhari Media Organisation BMO’ ta bayyana cewa adadin yawan yaran da ba su makarantar boko a Najeriya miliyan 6.9 ne ba miliyan 10.5 ba kamar yadda wasu kafafen yada labarai ke watsawa ba.
A wata sanarwa dake dauke da sa hannun shugaban kungiyar Niyi Akinsiju da sakatariyar kungiyar Cassidy Madueke kungiyar ta bayyana cewa alkaluman yawan yaran da basu makarantar boko da mininstan ilimi ya bayyana shine ainihin yawan yaran da basu da ilimin boko a kasar nan.
“A kwanakin baya wasu kungiyoyi sun bayyana wasu alkaluma a matsayin yawan yaran da basu makaranta a kasar nan ba tare da su tabbatar da alkaluman ba daga wajen hukumomin da ya kamata.
“Abin mamakin shine yadda mutane ke amfani da dadaddun alkaluman yawan yaran dake gararamba a titi a matsayin yawan da har yanzu ke gararamba a titi bayan akwai sabbin alkaluman da ministan ilimi Adamu Adamu ya bada a shekarar 2021 a matsayin miliyan 6.9.
“Alkaluman yawan yaran da basu makarantar boko a kasar nan ya ragu a dalilin Shirin BESDA da gwamnatin Buhari bullo da shi.
“Shirin wanda ya fara aiki a shekarar 2018 da Dala miliyan 612 din da babban bankin duniya ta bada a matsayin taimako don rage yaran da basu makaranta a jihohi 17 a kasar nan.
“A cikin shekara daya Shirin BESDA ta saka yara 1,053,422 cikin makarantar boko a jihohi 17.
Wadannan jihohi sun hada da Adamawa- 25,714, Bauchi- 83,39, Borno -62,336, Ebonyi -65,471, Gombe- 52,600, Jigawa -47,416, Kaduna -39,091, Kano- 302434, Katsina- 26,555, Kebbi- 25,556, Niger -73,568, Oyo- 40,007,  Rivers- 22,782,  Sokoto- 71,000, Taraba- 24,246, Yobe- 72,000 da Zamfara- 19,055.
Sanatan da aka zarga ya tafka harkallar ayyukan talakawan shiyyar sa, ya maye gurbin marigayi Ibrahim a Zaben Jigawa
Sanata Sabo Muhammad ya maye gurbin marigayi Tijjani Ibrahim wanda ya Allah yayi wa rasuwa bayan yayi nasara a zaben fidda gwani na kujerar sanatan Shiyyar Jigawa ta Kudu a karkashin APC.
Sanata Tijjani Ibrahim ya rasu ranar 13 ga Agusta.
Sanata Ngudu wanda shine yake wakiltar shiyyar a majalisar dattawa ya sake tsaya bayan rasuwar Ibrahim Tijjani.
Shine kuma dan takara daya tilo da ya tsaya takara a zaben.
Ya sami kuri’u 361.
Idan ba a manta ba Hukumar ICPC ta zargi Sanata Sabo da tafka harkallar kwangilolin samar da ababen more rayuwa ga al’ummar shiyyar sa.
Hukumar ta zargi Sanatan da yin sama da fadi da kudaden ayyukan mazabar sa da kuma yin harkallar raba kwangiloli ga kamfanonin ‘yan uwansa.
KUƊIN ABACHA: Amurka za ta ƙara maido wa Najeriya dala miliyan 23 da aka sace a zamanin Abacha
A ranar Talata ce Gwamnatin Najeriya ta sa hannun wata sabuwar yarjejeniya da Gwamnatin Amurka, inda za a maido wa Najeriya dala miliyan 23 da aka sace daga ƙasar nan, aka ɓoye a can tun zamanin mulkin Abacha.
Ministan Shari’a Abubakar Malami ne ya wakilci Najeriya wurin sa hannun yarjejeniyar wadda aka ƙulla a Ma’aikatar Harkokin Shari’a ta Tarayya, ranar Talata, a Abuja.
Yayin da Jakadiyar Amurka a Najeriya, Mary Leonard ce ta wakilci Amurka, kuma ta sa hannu a madadin ƙasar.
Ta bayyana cewa kafin wannan dala miliyan 23, cikin 2020 ma Amirka ta maido wa Najeriya dala miliyan 311.7 duk irin kuɗin da ɓarayin gwamnati su ka sace su ka kimshe a waje zamanin mulkin Abacha.
Malami ya ce kuɗaɗen na daga cikin irin kuɗaɗen da Najeriya ta yi yarjejeniyar a maido mata ne, tsakanin ta da Amurka da Birtaniya.
“Ina so a sani cewa kamar yadda ya ke a cikin yarjejeniyar, tuni har Shugaba Muhammadu Buhari ya rattaba amincewa za a yi amfani da kuɗaɗen wajen ci gaba da Ayyukan Raya Ƙasa na Ofishin Shugaban Ƙasa, wato PIDF da su ka haɗa da ci gaba da ayyukan titin Abuja zuwa Kano, ƙarasa titin Legas zuwa Ibadan da ci gaba da aikin Gadar Kogin Neja, waɗanda ake yi a ƙarƙashin NSIA.
“Nauyin da Shugaban Ƙasa ya ɗora min shi ne na tabbatar cewa dukkan kuɗaɗen satar da aka karɓo daga ƙasashen waje an yi aiki da su bisa sa idon ƙungiyoyin rajin kare haƙƙin jama’a, domin a kammala ayyukan nan muhimmai guda uku a cikin lokacin da aka ƙayyade za a kammala ayyukan.” Cewar Malami.
Duk da kokarin da nake yi wa matata, bata gani gorin yau da ban da na gobe – Magidanci a kotun Kaduna
A kotun shari’a dake Magajin Gari a jihar Kaduna ne Muhammad Abdulganiyu ya kai karar matarsa Ma’arufat Ibrahim a dalilin fita dga gida ba da izini ba.
Abdulganiyu ya ce yana son matarsa sannan yana kokarin biya mata bukatunta daidai gwargwado.
Ya ce sai dai a ranar 16 ga Agusta bayan ya fita ya dawo ya iske gidansa a kule da kwado matarsa bata nan.
“Makwabta sun ce mahaifiyar matarsa ce ta zo ta tafi da ita gida.
Ita kuwa Ma’arufat ta ce ta yi yaji daga gidan mijinta Abdulganiyu ne saboda baya biya mata bukatunta sannan kulum cikin yunwa take da a dalilin haka ya sa har ta kamu da ciwon yunwa wato Ulcer.
Alkalin kotun Malam Rilwanu Kyaudai ya umurci ma’auratan bai wa juna hakuri.
Kyaudai ya ce za a ci gaba da shari’a ranar 30 ga Agusta sannan ya ce ma’auratan su gabatar da iyayensu a wannan rana.
A wata shari’ar kuma wata matar aure mai suna Safiya Muhammad ta nemi kotu ta raba auren ta da mijinta Salisu Saidu bisa dalilin tafiyar sa da yayi ya bar ta da ‘ya’yan su biyu na tsawon shekara daya.
Safiya ta ce akwai lokacin da ta yi tafiya zuwa jihar Kogi neman maganin rashin lafiya da take fama da ita amma duk zaman da ta yi Saidu bai zo ya gaishe ta ba ko sau daya ba.
“Na gaji da zaman a raba auren kawai shine na ke so.
Saidu ya musanta wai yana cin zarafin matarsa inda ya ce yana matukar son matarsa sannan yana kokari wajen biyan bukatun iyalinsa.
Ya ce haka kawai matarsa ta kama hanya ta tafi jihar Kogi ba tare da sun yi fada ba ko kuma ya sake ta ba.
Saidu ya ce yana son matarsa kuma baya so kotu ta raba auren sa.
Alkali Rilwanu Kyaudai ya ce za a ci gaba da shari’a ranar 5 ga Satumba sannan a wannan rana Safiya ta kawo shaidun da za su tabbatar wa kotun cewa Saidu na cin zarafin ta.
PDP ba ta yi wa yankin Kudu adalci ba wajen raba mukaman siyasa – Walid Jibrin
Shugaban kwamitin dattawan jam’iyyar PDP, Walid Jibrin ya bayyana cewa lallai jam’iyyar PDP ba ta yi adalci ba wajen rabon mukaman siyasa a jam’iyyar.
Jibrin ya yi wannan karin hake ne a lokacin da yake amsa tambayoyi da talbijin din Channels ranar Lahadi.
” Ace shugaban jam’iyyar Ayu dan Arewa ne, yankin Arewa ta tsakiya, nima shugaban kwamitin dattawan jam’iyyar dan Arewa ne daga jihar Nasarawa sannan dan takarar shugaban kasa na jam’iyyar mu kuma dan yankin Arewa ne.
Sannan kuma game da rashin jituwa tsakanin Atiku Abubakar da Gwamnan Ribas Nysome Wike, Jibrin ya ce kwamitin dattawa ya kafa kwamiti domin haka kuma da zarar kwamitin ya mika rahoton sa za mu baiwa jam’iyyar shawara bisa abinda muka gano, kuma gaskiya kumai dacin ta za mu zayyana shi.
Idan ba a manta ba tun bayan zaben fidda gwani da Atiku ya kada Nysome Wike rashin jituwa ya barke tsakanin su.
Wike na ganin an yi masa taron dangi ne aka kada shi kuma tun bayan haka ya daura damara yaki da haka.
Ana ta yin kokarin sasanta su amma abin ya ci tura.
Jam’iyyu da dama ciki har da APC suna zawarcin Wike ya mara musu baya domin samun nasara a zaben dake tafe.
Hakan ya sa wasu na ganin Wike dai ba zai yi PDP ba a zaben shugaban kasa.
ZAKARA GARIN TONE-TONE YA TONO WUƘA: Kada fa ziyarar Tinubu wurin Obasanjo ta tayar wa Jagaban da Fani-Kayode tsohon gulando
Yayin da kamfen ɗin zaɓen 2023 ke kusantowa, zafafan kalaman da wasu ‘yan siyasa su ka riƙa yi a baya na neman zama kurwar da za ta fara bibiyar su, yadda idan ba su yi da gaske ba, maita za ta cinye su.
Cikin tsakiyar makon da ya gabata ne a ranar Laraba ɗan takarar shugaban ƙasa na APC Bola Ahmed Tinubu, ya kai wa tsohon abokin gabar sa, kuma tsohon Shugaban Ƙasa Olusegun Obasanjo ziyara.
Tinubu da Obasanjo sun daɗe ana gaba, wadda tun asali ta samo tushe a farkon zangon Obasanjo ya na mulki.
Musabbabin matsalar dai ita ce Tinubu ya na Gwamnan Jihar Legas ya ƙirƙiro sabbin ƙananan hukumomi, waɗanda Obasanjo ya ce Gwamnatin Tarayya da dokar ƙasa ba su amince da su ba.
Daga nan Obasanjo ya hana wa Legas kuɗaɗen ta na kason wata-wata daga Asusun Gwamnatin Tarayya.
Haka kuma ya hana na dukkan ƙananan hukumomin Jihar Legas, wadda ke ƙarƙashin jam”iyyar AD a lokacin.
A zaɓen 1999, Jihohin Yarabawa   ba su zaɓi PDP ba, dukkan gwamnonin su na AD ne.
Amma a zaɓen 2003 PDP a ƙarƙashin Obasanjo sai da ta ƙwace jihohin Yarabawa dukkan duniya su, sai Legas ce kaɗai ta gagare shi.
Daga nan an ci gaba da gaba, adawa da ‘yar-tsama tsakanin Obasanjo da TInubu.
Cikin waɗanda su ka raka Tinubu gidan Obasanjo, har da biloniya Femi Otedola da Femi Gbajabiamila, Kakakin Majalisar Tarayya.
Duk da cewa Tinubu bai fito ya ce ya na goyon bayan takarar Tinubu ba, sai kawai Gbajabiamila ya fito ya ce, “a ziyarar mu gidan Obasanjo, abin da kunne na ya ji Obasanjo ya ce nasara a gare mu ta ke.” Haka ya faɗa wa magoya baya a Surulere, Legas.
Obasanjo ya rungumi ɗan takarar mu, ya shafa bayan sa tamkar ɗan uwan sa, kuma ya yi masa addu’a.”
Sai dai kuma a ranar Asabar Obasanjo ya ce ƙarya aka yi masa, bai ce ya na goyon bayan Tinubu 2023 ba.
Baya Ta Haihu: Ban Ce Ina Goyon Bayan Takarar Tinubu Ba – Obasanjo:
A karon farko tun bayan ziyarar da ɗan takarar shugaban ƙasa a APC, Bola Tinubu ya kai wa Olusegun Obasanjo a gidan sa da ke gonar sa ta Otta, a Jihar Ogun, tsohon Shugaban Ƙasa Obasanjo ya fito ya yi maganar kore wasu maganganu da ya ce su na yawo a kafafen sadarwa.
Cikin wata sanarwa da Kakakin Yaɗa Labaran Obasanjo, Kehinde Akinyemi ya fitar a ranar Asabar, Obasanjo ya musanta cewa ya na goyon bayan takarar Tinubu a zaɓen 2023.
Ya ce maganganun da su ka keɓe su ka tattauna batun ne na ‘yan uwantaka ba na siyasa ba.
Ya ce, “masu yaɗa cewa wai na goyi bayan takarar Tinubu, makusantan ɗan takarar ne kawai, kuma hakan da su ke yi masa cutar sa su ke yi, ba taimakon sa ba.”
Cikin sanarwar dai Akinyemi ya ce Obasanjo bai amsa yardar buƙatar da Tinubu ya yi masa ba.
“Ni ban ce ba na goyon bayan takarar sa ba, kuma ban ce masa ina goyon bayan takarar sa ba.” Cewar Obasanjo.
A ziyarar da Tinubu ya kai masa, sun shafe sa’o’i uku su na ganawa, amma kuma bayan fitowar sa, Obasanjo bai gana da manema labarai ba.
Cikin tawagar ‘yan rakiyar Tinubu akwai Kakakin Majalisar Tarayya, Femi Gbajabiamila, tsoffin gwamnoni irin su Segun Osoba, Gbenga Daniel, Bisi Akande da tsohon shugaban EFCC, Nuhu Ribadu.
Tsohuwar Gaba: Ba A Taɓa Yin Gogarman Ɓarawon Akwati Kamar Obasanjo Ba -Tinubu a shekarun baya:
A gefe ɗaya kuma sai masu adawa da Tinubu su ka fara watsa tsoffin munanan kalaman da Tinubu ya riƙa fesa wa Obasanjo, musamman inda ya riƙa cewa “tun da aka fara dimokraɗiyya a Najeriya ba a taɓa yin tantagaryar mai maguɗin zaɓe kamar Obasanjo ba.
“Ba a taɓa yin tantagaryar mai fashin ƙuri’u da maguɗin zaɓe kamar Obasanjo ba.
Ba shi da sauran amfani, tsohon gyauto ne, kamata ya yi a watsar da shi a bola ko kwandon shara.”
Cikin 2015 ne kaɗai Obasanjo da Tinubu su ka shiga inuwar siyasa ɗaya, wato APC, lokacin da ya dawo rakiyar tsohon shugaban ƙasa, Goodluck Jonathan, har Obasanjo ɗin ya kekketa katin sa na shaidar mamba ɗin PDP.
Lokacin kamfen ɗin shugaban ƙasa, Tinubu ya ce, “Cikin 2007, marigayi Shugaban Ƙasa Umaru ‘Yar’Adua ya ce zaɓen da ya kai shi ga nasara a 2007 cike ya ke da aikata ba daidai ba.
Kuma ya yi alƙawarin gyara dokar zaɓe.
Obasanjo ne kuma ya shirya zaɓen.
Ba a taɓa yin gogarman ɓarawon akwati kamar Obasanjo ba.
Tsohon gyauto ne a yanzu, ba shi da sauran amfani, sai a watsar a kwandon shara kawai.”
Ba lallai Tinubu ya damu da irin waɗannan tone-tonen ba.
Saboda ba su kenan ba, kuma za a ci gaba da zaƙulo su ana yi masa yarfen siyasa da su.
‘Shegiyar’ Ƙafa Ke Ki Ka Saba Da Gulando: Fani-Kayode Ya Rungumi Takarar Muslim-Muslim, Bayan Ya Tsine Wa Tsarin Cikin 2015:
Mutum mai saurin rikiɗewar ra’ayi ko aƙida, kuma ɗan taratsi mai fuska biyu, Femi Fani-Kayode, yanzu dai ya na a sahun gaban yi wa Tinubu kamfen.
Ko a ranar Alhamis ya canja hoton bangon shafin Tiwita ɗin sa zuwa na hoton ziyarar Tinubu a gidan Obasanjo.
Sama da shekaru shida baya, a ƙasar nan ya zama gogarman yaɗa ƙarairayi da ƙirƙirar maƙarƙashiyar cewa “ana shirya makirci maida Najeriya ƙasar Musulunci da Daular Fulani da ƙarfin tsiya.” Inji shi, ba sau ɗaya ba, sau da dama.
APC Jam’iyyar Masu Bautar Shaiɗan Ce, Kuma Majalisa Shaiɗanu Ce -Fani-Kayode a shekarun baya:
“Ai APC ba jam’iyya ba ce, matattarar masu bautar Shaiɗanu ce, kuma majalisar shaiɗanu.
Ba su kawo mana komai a ƙasa ba, sai kashe-kashe, ƙazanta da gagarimar ɓarna.” Haka ya taɓa fassara APC da duk wanda ke cikin ta, kafin ya koma jam’iyyar.
A shekarun baya ya yi ƙaurin suna wajen adawa da takarar Muslim-Muslim, lokacin da Tinubu ya nemi yi wa Buhari mataimaki a zaɓen 2015.
Amma yanzu ganin Tinubu ɗan ƙabilar sa ne ɗan takara, ya dawo ya na goyon bayan takarar Muslim-Muslim.
“Mun yi magana kan batun zargin maida Najeriya daular Fulani.
Ai batun tuni an watsar da shi ta taga.
Tunda yanzu mulki zai dawo kudu, ai magana ta ƙare.
“Yanzu na fahimci abubuwa sun canja tun da na shiga APC.
“Kuma akwai gwamnoni Kiristoci har 20.
A  Kudu maso Yamma gwamnoni Kiristoci ne, in banda Osun.
“Hakan na nuni da cewa babu yadda za a yi a maida Najeriya ƙasar Musulunci.
Kuma APC babu ruwan ta da wannan maƙarƙashiyar.”
Sai dai kuma duk da wannan matsayar ta shi a baya, a zaɓen fidda gwani na ‘yan takarar shugabancin ƙasa a ƙarƙashin APC, Gwamna Yahaya Bello na Kogi ya goyi baya, wanda Musulmi ne, ba Kirista ba.
2023: Har Yanzu Tinubu Bai Kakkaɓe Turɓayar Zaman Kotu A Mazaunan Sa Ba:
Babbar Kotun Tarayya ta aza ranar 12 Ga Oktoba domin yanke hukuncin ƙarar Tinubu da jam’iyyar ‘Action Allience’ (AA) ta maka shi.
AA ta nemi a kori Tinubu daga tsayawa takarar zaɓen 2023.
AA ta ce Tinubu ya yi fojare na satifiket.
Yayin da shi kuma Mai Shari’a Obiora Egwuatu a ranar Alhamis ɗin nan ya bai wa ɓangarorin biyu na masu ƙara da wanda ake ƙara cewa lauyoyin su su kammala gabatar da bayanan su.
Wannan magana dai ta taso ne tun daga zargin da ake yi wa Tinubu cewa ya yi fojare a 1999, lokacin da ya shiga takarar gwamnan Jihar Legas.
Ban ce ba zan goyi bayan takarar Tinubu ba, ban kuma ce ina goyon bayan sa ba – Obasanjo
HARIN JIRGIN ƘASA: A gaggauta ceto Azurfa John daga hannun ‘yan ta’adda kafin su yi mata auren-dole – Mamu
Jim kaɗan bayan ‘yan ta’addar da su ka yi garkuwa da fasinjojin jirgin ƙasan Abuja-Kaduna sun ƙara sakin fasinjoji huɗu, mai shiga tsakani Tukur Mamu ya yi kiran gaggawa cewa Gwamnatin Tarayya da Ƙungiyar Kiristoci ta Ƙasa CAN su gaggauta ceto rayuwar wata budurwa da ke cikin sauran fasinjojin da ke hannun su.
Mamu ya ce an sanar da shi su na da niyyar yi mata auren-dole da wani daga cikin ‘yan ta’addar da aka ce “ya na mutuwar son ta.”
Cikin sanarwar da Mamu ya aika wa PREMIUM TIMES, ya ce waɗanda aka saki ɗin su huɗu, sun kai ziyara ofishin sa a Kaduna, inda su ka yi masa godiya dangane da shiga tsakanin da ya yi, inda ya riƙi ‘yan ta’adda su janye barazanar kisa da su ka yi wa, fasinjojin a baya.
Daga cikin waɗanda aka saki ɗin a ranar Juma’a, har da wata gyatuma mai shekaru 90, wato Halimatu Atta, wadda ta fi dukkan sauran fasinjojin yawan shekaru.
A cikin takardar da Mamu ya aika wa PREMIUM TIMES, ta ce a yanzu sauran mutum 23 a hannun masu garkuwar.
Sauran uku da aka saki a ranar Juma’a sun haɗa da ‘yar gyatuma Halimatu, mai suna Adama Atta Aliyu, mai shekaru 53.
Sai kuma Mohammed Sani Abdulmajid, wanda tun farkon kama fasinjojin shi ne ya yi tunanin bada shawarar masu garkuwar su tuntuɓi Mamu domin ya shiga tsakani.
Sai kuma Alhaji Modin Modi Bodinga, wani mutumin Sokoto.
Da ya koma kan halin da Azurfa John ke ciki kuwa, Mamu ya ce ya kamata CAN ta hanzarta, kuma kada ta maida lamarin Azurfa siyasa, ta yi ƙoƙarin ganin an kuɓutar da ita.
Ya ce ya kamata Gwamnatin Tarayya ta gaggauta, domin sauran fasinjojin 23 da ke tsare, su na cikin wani mawuyacin hali.
Ina da laƙanin kawo ƙarshen matsalar wutar lantarki a Najeriya – Atiku Abubakar
Dan takarar shugaban ƙasa na jami’yyar PDP Atiku Abubakar ya bayyana cewa yana da laƙanin da zai hanyar kawo karshen matsalar wutan lantarki da ake fama da shi a Najeriya.
Atiku ya ce idan aka zabe shi shugaban ƙasa zai ba jihohin kasar nan damar samar da wutar lantarki a jihohin su.
“Idan kamfanin wutan lantarki na rikici da gwamnatin tarayya a Abuja  bai kamata ya shafi wani kamfanin a jihar Legas, ko Kano, ko a Aba ba ko Kuma ya shafi talakan Najeriya dake da bukatan kallon labarai da yin barci da fanka ba.
“Tsari na farko a hanyar kawar da matsalar wutar lantarki shine a baiwa ƴan kasuwa su saka jari.
” Kirkiro da sabbin hanyoyi da za su rika samar da wutar lantarki ba lallai ta hanyar da ake samarwa yanzu ba.
Za a samu ta hanyar hasken rana da iska da sauran hanyoyi na zamani.
Atiku ya kara da cewa zai yi amfani da kwarewarsa a fannin kasuwanci da saka jari domin tabbatar da ganin madu hannu da shuni sun shigo harkar samar da wutar lantarki domin ya wadata a kasar nan.
Bayan haka ya jawo hankalin masu saka jari da garzayo su saka jari a harkar a kasar nan domin cigaban mutane da kasa baki ɗaya.
Na maida albashin da aka rika biya na lokacin da na yi murabus, kafin Buhari ya sake naɗa ni hadimin sa – Bashir Ahmad
Bisa wani zargi da jaridar Peoples’ Gazette ta buga cewa wai gwamnatin shugaba Muhammay Buhari ta rika jibga wa Bashir Ahmad miliyoyin naira bayan yayi murabus kafin a sake naɗa shi hadimin Buhari, Ahmad ya ce duk ya maida waɗannan kuɗaɗe.
PG ta buga labarin yadda gwamnatin Shugaba Buhari ta riƙa jibga wa Bashir Ahmad miliyoyin naira a matsayin albashin sa duk da ya ajiye aiki ya fantsama siyasa.
Bashir ya ajiye aiki kamar yadda shugaba Buhari ya umarci duk wani ma’aikacin sa da ke sha’awar ya shiga takara ya ajiye aiki.
Hakan ne ya sa shima Bashir Ahmad ya ajiye aikin nasa ya kuma garzaya Kano domin yin takarar ɗan majalisa Tarayya.
Bayan rashin nasara a zaɓen fidda gwani da yayi wanda ya yi zargin an yi masa murɗiya ne, Bashir ya dawo fadar shugaban kasa, inda a cikin makon jiya Shugaba Buhari ya nada shi mukamin mai taimaka masa na musamman.
Sai dai kuma takardar bitan albashi na wata wata da aka biya shi ya nuna an rika biyan Bashir albashin sa cif cif ko a lokacin da ya ajiye aikin tana karakainar takarar ɗan majalisa a Kano.
An biya Bashir sama da naira miliyan 3 cikin waɗanna watanni uku banda dimbin alawus alawus ɗin da zai rika karba a matsayin sa na hadimin Buhari.
Sai dai kuma PG ta ce Bashir ya bata amsar cewa ko da aka biya sa waɗannan kuɗade na watannin da baya aiki, ya maida wa gwamnti kudin cif.
Amma kuma bai iya bada shaidar maida kuɗaɗen ba baya ga faɗi da yayi da fatan baki.
Kungiyar ma’aikatan kamfanonin samar da wutar lantarki ta kasa ta janye yajin aiki
Kusan duka manyan biranen Najeriya sun afka cikin rashin wutar lantarki ranar Laraba a dalilin soma yajin aiki da kungiyar ma’aikatan kamfanonin wutar lantarki ta kasa suka fara.
A jihohi kamar Kaduna, Legas, Oyo, Enugu, Babban birnin tarayya, Abuja da wasu birane, har zuwa cikin daren Laraba babu wutan lantarki a faɗin biranen.
Kungiyar ma’aikatan na bukatar gwamnatin tarayya ta cika musu wasu alkawurra da suka ɗauka musu ne  sannan kuma da wasu bukatun musamman da ke gaban gwamnati kuma ta ki cikawa har yanzu.
Sai dai kuma a cikin daren Laraba ɗin kungiyar ta sanar da janye yajin aiki na tsawon makonni biyu.
A sanarwar januye yajin aikin da kungiyar ta yi, ta ce ma’aikatan kamfanonin samar da wutar lantarki.
Za su koma aiki amma koma da sharaɗi.
” Gwamnati ta amince ta zauna da mu a duba bukatun mu.
Kuma gwamnati ta ce gaba ɗaya abinda muke kuka akai za ta biya mana su cikin makonni biyu masu zuwa.
Tsohon hadimin Buhari, Sharada ya fice daga jam’iyyar APC, ya koma ADP
Tsohon hadimin shugaban kasa Muhammadu Buhari wanda yayi fice wajen kare shugaban kasa a musamman Arewacin Najeriya kuma dan asalin jihar Kano, Shaaban Ibrahim Sharada ya fice daga jam’iyyar APC.
Mai taimakawa shugaban kasa Muhammadu Buhari na musamman kan Harkokin sadarwa na zamani, Bashir Ahmad ya tabbatar da haka a shafin sa na Facebook in da ya ce ” Yanzu nake samun labarin ficewar abokina kuma dan uwana Hon.
Shaaban Ibrahim Sharada daga jam’iyyar mu ta APC zuwa African Democratic Party (ADP) wanda a yanzu ya samu tikitin jam’iyyar na takarar Gwamna a jihar Kano.
” Duk inda Shaaban Sharada ya samu kan sa a siyasance ko a mu’amalance zan kasance me yi masa fatan alheri da fatan samun nasara a rayuwarsa.
Allah ya sa hakan ne mafi alheri a siyasar sa.
Allah ya ci gaba da daukaka jihar mu, Kano da Nigeria baki daya.”
Idan ba a manta ba Sharada ya kalubalanci sakamakon zaben fidda gwani na jam’iyyar APC na gwamnan jihar, inda ya yace an tafka magudi a zaben da ta tsaida mataimakin gwamna umar Gawuna dan takarar gwamnan jihar.
Shima Sharada ya yi takarar gwamnan amma bai yi nasara ba.
Sharada ya koma jam’iyyar ADP kuma tuni har ya zama dan takarar gwamnan Kano a inuwar jam’iyyar.
Ba Sharada ba kawai, wasu daga cikin makusantan shugaban Muhammadu Buhari, da ya hada da Dan uwansa Fatahu dake wakiltar shiyyar Daura a majalisar Wakilai ta tarayya da sanatan yankin duk sun fice daga jam’iyyar APC.
Har yanzu akwai fasinjojin Jirgin kasan Abuja-Kaduna 27 dake tsare a hannun ‘yan bindiga – Tukur Mamu
Kakakin fitaccen malamin addinin musulunci sheikh Ahmed Gumi, Tukur Mamu ya ce ba gaskiya bane da ake raderadin wai ‘yan bindigan da suka yi garkuwa da fasinjojin jirgin kasan Abuja zuwa Kaduna a watan Maris sun saki duka sauran wadanda ke tsare a hannun .
Mamu wanda ke daya daga cikin mutanen da suka yi ruwa suka yi tsaki wajen ceto fasinjojin da maharan suka yi  garkuwa da su ya ce har yanzu a kwai mutum 27 dake tsare a hannun maharan.
Ya ce maharan na sakin fasinjojin kashi-kashi ne kuma ma sai sun karbi kudin fansa daga ‘yan uwan su.
A ranar 10 ga Agusta ne maharan suka sako mutum 6 cikin fasinjojin.
Cikin akwai wata mata mai shekaru sama da 60 wanda rashin lafiya ya mata tsanani, sai kuma dan tsohon gwamnan Kano da iyalan sa wanda kaf din su suna wannan jirgi ne a lokacin da aka yi garkuwa da mutanen ciki.
Mamu ya ce yana so ya tabbatar wa mutane cewa har yanzu akwai sauran fasinjojin dake tsare hannun ‘yan bindigan.
“Da dama daga cikin mutanen dake tsare a hannun ‘yan bindiga na fama da rashin lafiya.
Ya yi kira ga shugaban ƙasa Muhammadu Buhari da ya tsananin bada umarnin a saki sauran fasinjojin dake tsare.
Kungiya ta yi korafi kan sahihancin takardun karatun ɗan takarar gwamnan Bauchi na APC, ta roki INEC ta soke takarar sa
Akwai yiwuwar hukumar zaɓe (INEC) ta cire sunan dan takarar gwamnan APC na jihar Bauchi, Abubakar Sadique Baba, idan har ta amince da bukatar da aka gabatar mata game da hakan.
Abubakar Sadique Baba ya riƙe muƙamin babban hafsan sojan sama kafin ritayarsa da kuma shiga siyasa.
Ya zama ɗan takarar jam’iyyar APC a Bauchi ne bayan ayyana shi a matsayin wanda ya lashe zaben fidda gwani wanda aka gabatar a cikin watan Mayu.
Bukatar neman cire sunan Abubakar Sadique a matsayin ɗan takara na cikin wata takarda da wata ƙungiya mai zaman kanta mai suna Accountability and Democratic Project (ADEP) ta rubutawa shugaban hukumar INEC.
Kungiyar ta yi koken cewa dan takarar bai gabatar da cikakkun takardunsa ba ga hukumar zaben, kamar yadda doka ta tanada.
A cewar kungiyar, Abubakar bai sanya wasu muhimman takardunsa waɗanda za su tabbatar da bayanan da ya cike a form din INEC mai suna EC 9 ba.
Babban darektan kungiyar Ahmed Muhammad wanda shine ya saka wa takardar korafin kungiyar hannu  ya ƙara da cewa wasu daga cikin takardun da Sadique ya mika wa hukumar zaɓen akwai alamar tambaya akan su matuka dake ƙalubalantar cancantar sa ya yi takarar gwamnan jihar Bauchi.
Da muka yi kyakkyawar dubi da nazarin takardun da ya mika wa hukumar zaɓe, ɗan takaran ya ce an haife shi ne a garin Azare, sanna kuma yace ya yi makarantar firamaren sa a St Paul kuma ya gama a shekarar 1973 da dai sauransu.
Ɗan takaran bai mika kwararan takardun da zasu nuna sannan su tabbatar cewa lallai abubuwan da ya rubuta gaskiya ne.
Duk wanda ya bi waɗannan takardu dalla-dalla zai  kokwanton tabbacin karatun sa na firamare da sakandare domin babu sahihan bayanai da zasu tabbatar maka cewa gaskiya ne lamurran karatun na sa.
RASHIN TSARO: ‘Yan bindiga sun kashe mutum 15 a makon jiya a Najeriya
Akalla mutum 15 ne ‘yan bindiga suka kashe a makon jiya wato daga ranar 7 zuwa 13 ga Agusta.
Najeriya ta samu raguwa a wayan mutanen da aka kashe a makon jiya idan aka kwatanta da wadanda aka kashe a makon baya.
Daga cikin mutum 15 din da aka kashe mutum 14 mutanen gari ne, mutum daya kuma ma’aikacin hukumar shiga da fice ta ƙasa ne.
Jihar Taraba
‘Yan bindiga sun kashe mutum uku a garin Bali dake karamar hukumar Bali a jihar Taraba.
Maharan sun kuma sace mutane da dama.
Jihar Jigawa
A karamar hukumar Maigatari dake jihar Jigawa ‘yan bindiga sun kashe ma’aikacin hukumar shige da fice ta ƙasa sannan wasu mutum biyu sun ji rauni.
Maigatari gari ne dake kusa da kasar Niger.
Jihar Benue
‘Yan bindiga wanda ake zargin makiyaya sun kashe mutum 6 a kauyukan Tse Ngojov da Tse Valem Yaweh dake karamar hukumar Logo.
Jihar Kwara
Mutum hudu sun rasu a wajen wani taro inda ‘yan kungiyar Odua People’s congress suka yi arangama da wasu fulani makiyay.
Jihar Ekiti
‘Yan bindiga sun kashe wani dan achaba mai suna Abejide Ojo ranar Alhamis dinmakon jiya a hanyar  Ilemeso zuwa Isan zuwa Ekiti a jihar  Ekiti.
Yadda ‘Yan bindiga sun kashe malamin makaranta a jihar Nasarawa
Wasu ‘yan bindiga da ake zargin ‘yan fashi da makami sun kashe malamin makarantar sakandaren GSS mai suna Auta Nasela dake Nasarawa-Eggon a jihar Nasarawa.
Wani Malami a makarantar da baya so a fadi sunan sa saboda tsaro ya bayyana wa Kamfanin Dillancin Labaran Najeriya NAN cewa maharan sun afka makarantar da misalin karfe 8 na yamman Asabar din makon jiya.
Ya ce ko da maharan suka dira makarantar sun wuce kai tsaye zuwa gidan Malam Nasela suk bukaci ya basu kudi.
“A guje Nasela ya fito gidan sa amma daya daga cikin maharan ya biyo sa ya harbe shi.
Jami’in hulda da jama’a na rundunar’yan sandan jihar Ramhan Nansel ya tabbatar maharan ‘yan fashi da makami ne.
“Jiya da misalin karfe 8:45 mun samu labarin cewa ‘yan bindiga sun shiga makarantar GSS dake Nasarawa-Eggon inda suka kashe wani malamin makaranta mai suna Auta Nasela.
“Binciken da muka gudanar ya  tabbatar mana cewa malamin ya yi kokarin Neman taimako daga makwabcinsa sai dai kafin ya kai gidan sa maharan suka kashe shi.
Nasel ya ce ‘yan sanda sun yi gaggwar kai Nasela asibiti inda a asibitin ya rasu yayin da likitoci ke duba shi.
Ya ce tuni rundunar ta fara gudanar da bincike domin kamo maharan.
Nasel ya yi kira ga mutane da su rika taimakawa wa jami’an tsaro da bayanan da suka san zai taimaka wajen dakile hareharen yan bindiga.
INEC ta yi fatali da sunayen Sanata Lawan da na Akpabio, ta ce hauro da su aka yi ta katanga
Hukumar Zaɓe ta Ƙasa (INEC), ta gargaɗi APC cewa ba za ta amince da sunayen Shugaban Majalisar Dattawa Ahmad Lawan da na tsohon Ministan Neja Delta, Godswill Akpabio a matsayin ‘yan takarar Sanata ba.
INEC ta ce sunayen su haramtattu ne, domin ba su tsaya takara an zaɓe su a lokacin da INEC ta tura jami’an ta domin sa ido wajen zaɓen fidda gwanin Sanatan Yobe ta Arewa da Akwa Ibom ta Arewa maso Yamma ba.
INEC ta ce sunayen Bashir Machina da na Udom Ekpoudom ta sani, domin su ne halastattun ‘yan takara.
APC dai ta ƙi damƙa wa INEC sunayen waɗanda su ka ci zaɓen, sai ta damƙa sunayen waɗanda ba su shiga zaɓe ba.
Lawan da Akpabio dai takarar shugaban ƙasa su ka shiga, amma sai su ka janye wa Bola Tinubu a ranar zaɓen fidda-gwanin APC.
Kakakin Yaɗa Labaran INEC, Festus Okoye ya faɗa a wata hira da shi a gidan talabijin na Channels, inda ya ke cewa, “INEC ta yi fatali da sunan Lawan da Akpabio, saboda ba halastattun ‘yan takara ba ne.
“INEC ba za ta tilasta wa APC bin abinda doka ta shimfiɗa ba.
Idan kuma ba ta janye sunayen su Lawan da Akpabio ta maye gurbin su da halastattun ba, to tamkar ba ta shiga zaɓen Sanatan Yobe ta Arewa da na Akwa Ibom ta Arewa maso Yamma ba kenan.
Idan mu ka koma labarin rikicin zaɓen-fidda-gwanin kuwa, cikin tsakiyar watan Yuni ne dai Machina ya ce canja sunan sa da na Ahmed Lawan rashin mutunci ne, zai garzaya kotu.
Bashir Machina wanda ya lashe zaɓen fidda-gwanin APC na Sanatan Yobe ta Arewa, ya bayyana cewa ya yi mamakin ganin yadda jam’iyyar APC ta maye sunan sa da na Shugaban Majalisar Dattawa, Ahmed Lawan a jerin sunayen da ta miƙa a Hukumar Zaɓe ta Ƙasa, INEC.
Machina ya ce ya yi mamaki, amma dai ya na fatan kuskure aka tafka.
Ya ce shi ne halastaccen ɗan takarar, wanda ya shiga zaɓen fidda-gwani, kuma ya samu ƙuri’u 280, alhalin Sanata Lawan ko takara bai shiga ba.
Machina wanda tsohon Shugaban Ƙungiyar Masu Harkokin Jiragen Ruwa ta Ƙasa ne, ya ce maye sunan sa da sunan Lawan rashin mutunci ne kuma tantagaryar rashin imani ne.
Lawan dai ya yi watsi da shiga takarar sanata, ya shiga takarar shugaban ƙasa.
Sai bayan da ya janye a ranar zaɓen fidda-gwani ne, bayan nasarar Bola Tinubu, sai Lawan ya zabura neman kujerar takarar sanata, ko ta halin ƙaƙa, bayan an yi zaɓe, har Machina ya hi nasara.
Dokar Zaɓe Sashe na 31 ya ce za a iya canja sunan ɗan takara idan ya mutu ko kuma ya janye don kan sa, ta hanyar rubuta wa INEC wasiƙar sanarwar janyewar.
Machina wanda ya taɓa yin ɗan majalisar tarayya a jamhuriya ta uku, ya yi gargaɗin idan ba a maida sunan sa ba, zai ɗauki ƙwaƙƙwaran mataki a kotu.
“Ban janye ba, kuma ba zan janye wa kowa ba.
“Kuma ko da ba a maida suna na ba, idan ya shiga zaɓe, aka kai ƙara, to za a bai wa Machina haƙƙin sa.” Inji wasu lauyoyi.
Yadda ƴan bindiga suka kashe mutum 16 suka yi garkuwa da mutane da dama a jihar Taraba
Akalla mutum 16 ne ƴan bindiga suka kashe sannan suka yi garkuwa da wasu mutane da dama a ƙauyukan  jihar Taraba ranar Juma’ar makon jiya.
Jaridar Daily Post wanda ta wallafa labarin ya ce maharan sun afka kauyen a safiyar Asabar bisa babura.
Kauyukan da maharan suka shiga sun hada da Garinkuka da Gidado dake karamar hukumar Gassol.
Wani ma’aikacin karamar hukumar Abdullahi Chul ya ce maharan sun shigo kauyukan suna ta harbi ta ko Ina inda a dalilin haka mutane da dama suka ji rauni a jikinsu.
Jami’in hulda da jama’a na rundunar  Abdullahi Usman ya tabbatar da aukuwar wannan hari yana mai cewa tuni rundunar ta fara gudanar da bincike da kuma bibiyan ƴan bindigan.
Idan ba a manta ba a kwanakin bayan ‘yan bindiga sun tare matafiya a hanyar zuwa karamar hukumar Gassol inda suka kashe direban tirela sannan suka yi garkuwa da matafiya da dama a hanyar.
Mahara sun kashe mutum 13 a kauyen Karekuka dake karamar hukumar.
‘Yan bindigan sun afka kauyen ranar Juma’a  suka yi arangama da ‘yan sa kan kauyen.
Akalla ‘yan sa kai 7 da ‘yan bindiga 6 suka mutu a sanadiyar wannan batakashi da suka yi baya fa mutane da dama da suka riga mu gidan gaskiya a dalilin wannan arangama.
Buhari ya naɗa Bashir Ahmad mai taimaka masa kan harkokin sadarwa na zamani ‘SA Digital Communications’
Shugaban kasa Muhammadu Buhari ya naɗa tsohon hadimin sa kan sabbin kafofin yaɗa labarai mai taimaka masa na musamman kan kafofin sadarwa na zamani, wato ‘Digital Communications’.
Bashir Ahmad na daga cikin hadimai da ministocin shugaba Buhari da suka ajiye aiki domin yin takara a zaɓen 2023.
Sai dai kuma cikin duka waɗanda suka yi murabu, shugaba Buhari ya musanya su da wasu.
Idan ba a manta ba, Bashir Ahmad ya ajiye aiki domin yin takarar ɗan majalisar wakilai ta tarayya.
Sai sai kuma bai yi nasara ba a zaɓen fidda gwani da aka yi zargin tafka maguɗi a wajen yin sa.
Bashir Ahmad ya yi fice matuka wajen kare shugaban kasa da gwamnatin shugaba Buhari a tsawon mulkin gwamnatin.
Yadda dakarun Najeriya suka kashe Boko Haram 29, suka ceto mutum 52 da suka yi garkuwa da su
Sojin Najeriya dake aiki a karkashin rundunar ‘Operation Hadin Kai’ sun kashe Boko Haram/ ISWAP 29 sun kuma kama 55 cikin su.
Bayan haka sun ceto mutum 52 da aka yi garkuwa da su duk a tsakanin makonni biyu da suka gabata.
Darektan yada labarai na Hedikwatar Rundunar Sojin Najeriya,  manjo-janar Bernard Onyeuko ya sanar da haka ranar Alhamis da yake bayani kan nasarorin da sojojin Najeriya suka samu a cigaba da arangama da suke yi da Boko Haram yankin Arrwa Maso Gabas.
Onyeuko ya ce ‘yan Boko Haram 1,755 sun tuba inda a cikinsu akwai maza 280, mata 523 da yara kanana 952.
Bayan haka ya kara da cewa sojoji sun yi arangama da wasu ƴan bindiga a hanyar  Uzoro zuwa Gadamayo dake jihar Adamawa inda suka kashe mutum daya sauran sun gudu sun bar makaman su.
Onyeuko ya ce a ranar 6 ga Agusta dakarun tare da hadin gwiwar CJTF sun kama mutum uku dake kawo wa mahara kaya da suka hada da Hussain Dungus, Ali Bulama Jidda and Malam Ali Abuna duk a kauyen  Buni Yadi jihar Yobe.
A ranar 3 ga Agusta sojojin saman Najeriya sun kashe kwamandan Boko Haram Alhaji Modu wanda aka fi sani da ‘Bem Bem’ da wasu abokan sa ta hanyar yi musu luguden wuta daga sama.
“Mazauna yankin sun ce an kashe mahara 20 yayin da suke wani taro kitsa makirci.
“Sojoji sun kama harsasai 128 Kiran 7.62mm, kekuna biyar, bindiga kirar AK-47 guda 12, babura 4 da wayoyin hannu 5.
KAƊA HANTAR PDP: Wike ya gayyaci Gbajabiamila da Gwamnan Legas buɗe ayyukan taya jiha, bai gayyaci ‘yan PDP ba
A daidai lokacin da manyan jam’iyyar PDP ke ta kiciniyar sasanta saɓani tsakanin Gwamna Nyesome Wike da ɗan takarar shugaban ƙasa na PDP Atiku Abubakar, Wike ya gwasale PDP yayin da ya gayyaci Gwamna Babajide Sanwo-Olu ɗan APC na Legas inda ya buɗe wata gadar sama a Fatakwal.
Kwana biyu kuma bayan wannan Wike ya gayyaci Kakakin Majalisar Tarayya, Femi Gbajabiamila, inda zai buɗe gidajen ‘yan Majalisar Tarayya da ya gina.
Gwamnatin Wike ta gina gidajen ‘Yan Majalisar Jiha 34 masu ɗakunan kwana huɗu kowane.
Kakakin Majalisar Tarayya Femi Gbajabiamila ne zai taya shi damƙa wa kowane Ɗan Majalisar Jiha na sa makullin gidan.
Wannan lamari dai ya bai wa mutane da dama mamaki, ganin yadda Wike ke rungumar jiga-jigan APC, a lokacin da manyan PDP ke ci gaba da ƙoƙarin ɗinke ɓarakar da ke tsakanin sa da Atiku Abubakar.
A wani labarin rikicin Wike da Atiku kuwa, wani Ɗan Majalisar Tarayya ya bayyana yadda ‘yan barandar Atiku su ka ƙulla tuggun haddasa rikici tsakanin sa da Wike.
Ɗan Majalisar Tarayya Solomon Rob daga Jihar Ribas, ya bayyana cewa wasu ‘yan barandar jikin Atiku Abubakar ne ya haɗa shi rashin jituwa tsakanin sa da Gwamna Wike.
Da ya ke amsa tambayoyi a gidan talabijin na Channels, Rob ya ce, “ƙarairayi da tuggun da makusantan Atiku Abubakar su ka riƙa fesawa kafin zaɓen fidda-gwani da bayan kammala zaɓen ne su ka haddasa rashin jituwa da rashin fahimta tsakanin Atiku da Wike.
“Sun riƙa fesa waɗannan ƙarairayi don kawai su ɓata takarar Wike, kuma su aibata shi bayan ya faɗi zaɓen don kada ya zama mataimakin takara.
Rob ya ce, “da su ke cewa Wike na jin haushin Atiku don bai ɗauke shi ɗan takarar mataimakin shugaban ƙasa ba, ƙarya su ke yi, Wike bai faɗi haka ba.
“Kuma shi Wike tun farko takarar shugaban ƙasa ya nema, domin ya na da ajandar sa ta idan ya yi nasara, to ga irin gyaran da zai yi wa matsalolin da su ka addabi Najeriya.”
Rob ya kuma zargi shugabannin PDP na ƙasa da kantara wa Wike ƙarairayi.
Ya ce da ‘yan jagaliyar Atiku ba su yaɗa ƙarairayi kan Wike ba, to da ba a samu wawakeken giɓi tsakanin Wike da Atiku ba.
Duk da ƙalubalen da mu ke fuskanta, Najeriya za ta ci gaba da zama ƙasa ɗaya dunƙulalliya – Buhari
Shugaba Muhammadu Buhari ya yi kira ga shugabannin siyasa su riƙa sa kishin ƙasa da kare muradun Najeriya a zukatan su, da ya ke jawabi lokacin da ya karɓi baƙuncin shugabannin rusasshiyar jam’iyyar CPC na jihohi, a fadar sa, Buhari ya ce “duk da ƙalubalen da Najeriya ke fuskanta, za ta ci gaba da kasancewa ƙasa ɗaya dunƙulalliya.
Ya ce kishin ƙasa da yi wa ƙasa ɗa’a ne ginshiƙan kafa CPC, kuma su na nan ba su gushe ba.
“Ina yin kira ga ‘yan Najeriya kada su bari son ran da aka nuna tsakanin 1967 zuwa 1970, wanda ya haifar da asarar mutuwar fiye da mutum miliyan ɗaya ya maimaita kan sa.”
Ya ce ‘yan Najeriya sun kashe juna a wancan lokacin don dai a tabbatar cewa Najeriya ta ci gsba da kasancewa dunƙulalliyar ƙasa ɗaya.
Ya ce bai yada ‘yan rusasshiyar jam”iyyar CPC bayan ta narke a cikin APC.
Ya buga misalin cewa daga cikin ministocin sa na yanzu haka, akwai gyauron CPC iron Ministan Shari’a Abubakar Malami, Ministan Ilmli Adamu Adamu, Ministar Jinƙai, Agaji da Inganta Rayuwar Marasa Galihu, Sadiya Faruq da Ministan Harkokin Inganta Ruwa.
Shugaban ƙungiyar kuma tsohon shugaban rusasshiyar jam”iyyar CPC na Jihar Neja, ya jinjina wa Buhari.
MATA KU RIKA SAKA JIGIDA: Sirrika 6 da saka jigida ke yi wa mace – Binciken Masana
Jigida wasu duwatsu kanana ne dake da nu’i daban daban da ake jera su a igiya ayi sarka da su ana sakawa a kwankwaso domin kwaliya.
Wannan irin kwaliyan ya fi suna a wurin matan yankin Nahiyar Afrika.
Wasu kasashen har da maza ma sukan saka jigida.
Bisa ga al’adun gargajiya mutanen Afrika baya ga kwaliya akwai wasu dalilai da yasa suke saka jigida musamman matan su.
A wasu yankunan ana hada jigida mata su saka domin samun kariya daga iska ko mutanen boye, wato aljanu.
Wani jigidan akan haɗa da surkulle ne domin wai ya kare mace daga kamuwa da cututtuka musamman kananan yara.
Wasu jigidan akan haɗa su  mace ta saka a kwankwaso domin samun saukin naƙuda a lokaci haihuwa.
Akwai yakinin cewa saka Jigida na taimakawa wajen rage kiba musamman ga mata masu tumbi ko katon ciki.
Jigida na taimakawa wa mace wajen ƙara girman  kugu wato Hips a Turance, dakuma samun farin jini cikin mutane
Jigida na ɗaya daga cikin abubuwan dake jawo sha’awa da ra’ayin namiji zuwa ga mace.
Sai dai kuma duk da wadannan kyawawan dalilan wasu mutane da dama basu son jigida saboda a ra’ayinsu jigida sarka ne da ake amfani da shi domin wani tsafi.
Wata mata da ta shahara a hada jigida Felicia Musa ta ce tana matukar sha’awar jigida musamman idan mace ta saka shi yana kara idan tana tafiya.
Ta ce jigida iri-iri ne akwai wanda wasu matan ke sakawa na farin jini ko na samun kariya amma yi hakan ba shine ke mai da mutum matsafi ba.
Felicia ta ce saka jigida ra’ayi ne idan kana so ka saka idan ba ka so ba za ka saka ba amma rashin son shi din ba shine zai ba mutum daman cusa wa mutane ra’ayin kin shi ko rashin son shi ba.
Yadda rundunar sojin sama suka kashe fitaccen dan bindiga, matan sa biyu da kwamandojinsa 8 a Katsina
A wani luguden bamabamai da sojojin saman Najeriya suka yi a cikin makon jiya sun samu nasarar gamawa da wani fitattcen dan bindiga da ya buwayi mutane a jihar Zamfara mai suna Abdulkarimu da aka fi sanin sa da  Faca-Faca, matan sa biyu da manyan kwamandojinsa 8.
Rundunar ta kai wa Faca-Faca hari a kauyen Marina dake karamar hukumar Safana jihar Katsina da misalin karfe 3 na daren Lahadi.
PREMIUM TIMES ta tattaro bayanan harin da rundunar sojin saman ta Yi daga wajen majiya dake
Majiyar da PREMIUM TIMES ta samo wadannan bayanai ‘Forward Operation Base (FOB)’ ta bayyana cewa jami’an tsaron sun kai wa Faca-Faca hari bayan samun bayanan siri game da inda yake kwana.
kakakin rundunar Gambo Isa ya tabbatar da harin inda ya ce “Rundunar sojin sama sun kashe mutum takwas da ake zargi ‘yan bindiga ne da shugaban su Faca-Faca.
Wasu daga cikin maharan sun gudu.
Dan majalisar dokokin jihar AbdulJalal Runka ya tabbatar da aukuwar wannan aiki da sojoji suka yi.
Sannan wasu mazaunan Safana su biyu sun bayyan wa PREMIUM TIMES cewa mutane da dama sun gudu sun bar gidajen su a dalilin wannan farmaki kan yan bindiga da sojoji suka kai.
Faca-Faca
Wani mazaunin Safana Shamsu Masud ya ce Faca-Faca ya dade yana kawo wa kauyukan dake karkashin kananan hukumomin Safana, Danmusa, Batsari da wasu bangarorin jihar Zamfara hari.
Wole Soyinka ya yi tir da bidiyon barkwanci da shegantakar ‘yan ƙungiyar ‘Pyrates Confraternity’ kan Tinubu
Wole Soyinka ya nuna rashin jin daɗin yadda wasu mambobin ‘Pyrates Confraternity’ su ka watsa wani bidiyo inda su ke nuna alamun cin fuska ga ɗan takarar shugaban ƙasa na jam’iyyar APC, Bola Tinubu.
An nuno su a cikin jerin gwano su na rera waƙa mai aibata Tinubu, wadda a yanzu haka ta game duniya.
Lamarin da Soyinka ya ce yin hakan rashin mutunci ne, kuma abin ƙyama ƙwarai.
Cikin wata sanarwa da ya fitar a ranar Litinin, Soyinka ya ce a gaskiya hankalin sa ya kaɗu sosai kuma zuciyar sa ta dugunzuma da ya ji wakar.
“Ni na tashi a cikin al’adar da ba a yarda ana maida wani naƙasu ko tawayar mutum abin dariya ba ko a riƙa yi masa shegantaka.
Kuma addinin Yarabawa ma ya yi hani da yin irin wannan shegantaka.
Duk irin abin da mutum ya same shi, bai dace a riƙa yi masa shegantaka har ya zama abin dariya ko abin aibatawa ba.
“A haka mu ka tashi a cikin wannan tarbiyya ta mutunta ɗan Adam komai irin nakasun da ya ke da shi.
Domin babu wanda ya fi ƙarfin samun tawaya.”
A cikin bidiyon, Kungiyar ‘Pyrates Confraternity’ na bikin cikar ƙungiyar shekaru 70 da kafuwa, su na sanye da rigunan su na ƙungiyar asiri mai launin fari da ja, su na rera waƙa kan Tinubu, yayin da hannayen su da ƙafa ke karkarwa, kamar yadda Tinubu ke yi.
An nuno Tinubu ɗin hannun sa na rawa, ya na cewa,  “wannan ne lokacin da zan zama shugaban ƙasa.”
Waƙar dai shegantaka ce ta Tinubu tun bayan kakkausan kalaman da ya yi a Gidan Gwamnatin Ogun kafin a yi zaɓen fidda gwani.
Tuni dai ake ta yaɗa bidiyo iri daban-daban inda ake kwaikwayon Tinubu cikin barkwanci da shegantaka, musamman a ko’ina cikin faɗin ƙasar nan.
Cire ni daga Sarautar Kano ba zai hana ni ci gaba da faɗin gaskiya ba – Sanusi Lamiɗo
Sarkin Kano Murabus Muhammadu Sanusi ya bayyana cewa duk da an cire daga sarauta, zai ci gaba da bayyana gaskiya da faɗin ra’ayin sa wajen kare ƙasa da sake gina Najeriya.
Muhammadu Sanusi wanda shi ne Khalifan Tijjnaniya na Najeriya, ya bayyana haka a Abuja yayin da ya ke magana a wurin da aka yi wata diramar daɓe, mai nuna bayanin cire shi daga sarauta zuwa lokacin naɗa shi Khalifan Tijjnaniya.
Diramar mai suna “Emir Sanusi: Truth in Time”, an nuna ta ne da babban ɗakin taro na ‘Yar’Adua Centre, Abuja a ranar Asabar.
Farfesan tsara wasan dirama, Ahmed Yarima na Jami’ar Redeemer ne ya rubuta diramar, yayin da Joseph Edgar na kamfanin shirya finafinai na Duke of Somolu Productions ne furudusan wasan.
Sanusi ya ce ya na da ƙwarewar da zai iya bayarwa wajen gina ƙasar nan, idan ya yi la’akari da daɗewar da ya yi ya na yi wa ƙasar nan aiki.
Ya ce ya yi aiki a Bankin UBA, First Bank da kuma zama Gwamnan Babban Bankin Najeriya (CBN), kuma ya yi Sarkin Kano tsawon shekaru shida, yanzu ga shi Khalifan Tijjnaniya.
Ya ce idan har ya nuna fushi da da-na-sani kan cire shi, to ya yi wa Allah rashin godiya kenan, idan ya yi la’akari da irin muƙaman da ya taɓa riƙewa.
“Ba na jin Allah ya ɗauke wata alfarmar da ya yi min don an cire ni kan mulki.
Saboda haka ba ni da wani da-na-sani.”
Furudusan diramar mai suna Edgar, ya bayyana cewa an kashe naira miliyan 40 wajen shirya diramar, wadda ya ce kamfanoni da ɗaiɗaikun mutane 35 ne su ka ɗauki nauyin rabin kuɗin da aka kashe wajen shirya diramar.
Jami’an NDLEA sun kama Faston Coci da durum uku cike makil da muggan kwayoyi
Dakarun rundunar hukukar hana safara da ta’ammali da muggan kwayoyi ta kasa, NDLEA sun damke wani fasto mai suna Anietie Effiong da durum uku cike makil da hodar ibilis wacce suke kira Mkpuru Mmiri wanda aka yo masa safara sa daga kasar Indiya.
Kakakin rundunar Femi BabaFemi ya bayyana cewa an yi lodin kayan a mota kirar Bus daga unguwar Ojuelegba dake jihar Legas.
NDLEA ta kama motar a hanyar Umuahia – Ikot Ekpene, a lokacin da ake binciken motoci a wani shinge.
BabaFemi ya kara da cewa an gano cewa wannan dirum uku za a waske da su kasar Kamaru ne daga Najeriya.
Ƴan sanda sun kama mutumin da ya saba Yi wa mata fashi bayan ya zuba musu maganin barci a lemu
Rundunar ‘yan sandan jihar Legas ta kama Ifeanyi Ezennaya mai shekaru 36 da laifin sace wa mata shida wayoyin hannu su a jihar.
A lissafe dai jimlar kudin wayoyi shida na Iphone wanda ya sace musu ya kai naira miliyan hudu.
Rundunar ta ce Ezennaya ya yi wa wadannan mata fashi ranar Talatan da ta gabata a layin  Falolu dake Surulere.
Sakamakon binciken da rundunar ta gudanar ya nuna  Ezennaya ya lallabi wadannan mata zuwa wani daki a Otel ya zuba musu maganin barci a cikin lemu suka sha sannan bayan ya tabbatar kowacen su ta yi barci sai ya wawushe musu wayoyida wasu kayayyakin su masu daraja.
Daya daga cikin matan da Ezennaya ya yi wa fashi ta ce sun fara haduwa da Ezennaya yayin da suke bukin zagayowar ranar haihuwar daya daga cikin su a wani wurin shakatawa.
Ta ce a lokacin Ezennaya ya ce sunan sa Emeka kuma wai bai dade da ya dawo daga kasar Switzerland ba amma yana so ya zama abokin mu.
“Nan da man mutum biyu daga cikin mu suka bashi lambobinsu sannan suka karbi nashi.
“Bayan kwana biyu sai ya kira mu cewa yana so mu zo mu shakata tare da shi.
“Da muka je sai ya shigar da mu wani daki da ya karba a wani Otel sannan ya kawo mana lemu da wasu ababen sha.
Daga nan sai wata daga cikinsu ta ce tun bayan da suka kwankwaɗi lemun da Emeka ya basu suka bingire sai barci.
Ba su farka ba sai da suka share awa 6 suna sharara barci.
Ta ce sun tashi sun ga Ezennaya ya sace wayoyinsu, agogunan hannu da sarkokin su na  zinare da dai sauran su.
” Mun gano cewa Ezennaya ya siyar da wayoyin mu a Onitsha akan Naira 900,000 sannan ya cire naira 50,000 daga asusun bankin daya daga cikin mu.
Bayan haka ‘yan sandan dake Surulere sun kama Ezennaya a wani otel dake  Allen Avenue dake Ikeja ranar Alhamis din da ta gabata dadai zai yi wa wata mata fashi.
Kakakin rundunar Benjamin Hundeyin ya ce Ezennaya ya saba zambatar mata ya yi musu fashi.
Lauya ya maka INEC kotu, saboda zargin akwai dungu cikin fam ɗin takarar da Tinubu  ya cike
Wani lauya mai suna Mike Enahiro-Egbah, ya maka Hukumar Zaɓe ta Ƙass, INEC kotu saboda ta ƙi ba shi cikakkun takardun bayanan da ke cikin fam ɗin takarar shugaban ƙasa wanda Bola Tinubu ya cike.
Cikin kwafen ƙarar da lauyan ya shigar ranar Juma’a, 5 Ga Agusta 2022, a Babbar Kotun Tarayya da ke Abuja, Enahoro ya kai ƙarar INEC ce ita kaɗai.
Ƙarar mai lamba FHC/ABJ/CS/1337/2022, ta na neman kotu ta tilasta wa INEC ba shi dukkan bayanan da ɗan takarar jam’iyyar APC na zaɓen shugaban ƙasa, Bola Tinubu ya damƙa wa INEC.
Kuma lauyan ya na so INEC ta haɗa masa da dukkan kwafen takardun da Tinubu ya bayar a lokacin zaɓen sa na Gwamnan Legas, cikin 1999 da 2007.
Fam da bayanan da lauyan ke nema sun haɗa da fam mai lamba EC13A, EC 9, katin shaidar rantsuwar affidavit da Tinubu ya taɓa yi, inda ya ce takardun makarantar sa sun ɓace, da ma duk wasu takardun bayanan da Tinubu ya aika wa INEC
Lauyan ya rubuta wa kotu cewa ya aika wa INEC neman waɗannan bayanai tun a ranakun 13 da 22 Ga Yuli, kamar yadda Dokar Zaɓe ta Sashe na 29(4) ta 2022 da Sashe na 1 (1) da (3) da Sashe na 2 (6) da Sashe na 7 (4) na Dokar ‘Yancin Neman Bayanai ta 2011 (wato Freedom of Information Act) ta tanadar.
Lauyan ya ce amma INEC ta yi mirsisi ba ce masa komai ba.
Lauyan ya na so kotu ta nuna idan INEC ta ƙi bayar da kwafen bayanan, to ta karya Dokar Zaɓe  ta 2022, Sashe na 29(4).
Ya zuwa lokacin rubuta wannan labari dai Babbar Kotun Tarayya ba ta kai ga damƙa wannan ƙara a hannun kowane mai shari’a ba.
Najeriya ta tsaurara tsaron kurkukun Katsina,  Kebbi da Gusau, don hana farmakin ‘yan ta’adda
An tsaurara matakan tsaro a gidajen kurkukun Katsina, Kebbi da Gusau domin hana ‘yan ta’adda kai harin kuɓutar da ‘yan uwan su da ke ɗaure a ciki.
Hakan ya faru kwanaki 11 bayan PREMIUM TIMES ta buga labarin da rahoton Hukumar Leƙen Asiri ta Sojoji, mai nuni da cewa ana shirin kai wa gidajen kurkukun hari.
A Katsina, Kakakin Yaɗa Labaran Hukumar Gidajen Kurkuku, Najib Idris, ya ce an tsaurara tsaro ne saboda hana kai harin.
Wakilin mu ya lura an tsaurara tsaro a Kurkukun Unguwar Yari da sabon kurkukun hanyar Jibiya.
Kamar yadda aka tsaurara tsaron a Katsina da sauran hanyoyin shiga cikin garin Katsina, haka aka  tsaurara tsaron a kurkukun Gausu da wasu wurare da kuma na Kebbi.
Abin Da Ya Sa Aka Tsaurara Matakan Tsaro Gidajen Kurkukun Katsina, Gusau Da Kebbi:
Kwanan baya PREMIUM TIMES ta buga labarin da Hukumar Leƙen Asiri ta Sojoji ta bada rahoton cewa ‘yan ta’adda na gagarimin shirin kai hare-hare a garuruwa uku.
Wata majiya a cikin Hukumar Leƙen Asiri ta Sojoji ta ce ‘yan ta’adda na shirya gagarimin kai hare-hare a Gusau, Birnin Kebbi da Katsina don su fasa gidajen kurkuku su fitar da ‘yan uwan su da ke kulle a garuruwan uku.
Tuni dai har an aika da wannan gargaɗi ga Hukumar Kula da Gidajen Kurkuku ta Ƙasa (NCS).
Sun tsara fara kai harin a garin Gusau, daga nan kuma sai a Birnin Kebbi, sai kuma kurkukun na uku da za su fasa shi ne na Katsina.
Haka dai hukumar ta leƙen asiri ta sanar da hukumar gidajen kurkuku, kamar yadda wani jami’in da ya san komai kan wasiƙar gargaɗin wadda ‘yan leƙen asiri su ka aika ga hukumar kurkuku, shi kuma ya shaida wa PREMIUM TIMES.
Wannan jarida ta ga kwafen takardar gargaɗin da idon ta.
Majiyar ta ce matakin harin da ‘yan ta’adda za su kai daki-daki shi ne saboda ba su da isassun hanyoyin sufuri ko zirga-zirgar kai hare-haren lokaci ɗaya a garuruwan uku.
Dukkan garuruwan dai a yankin Arewa maso Yamma su ke, yankin da ke fama da ‘yan ta’adda da ‘yan bindiga su ke cin karen su babu babbaka.
Haka nan kuma ƙungiyoyi irin su Boko Haram, Ansaru da ISWAP  sun kwarara cikin yankin a ‘yan shekarun nan daga Arewa maso Gabas.
Haɗin kan da ya faru tsakanin Boko Haram da Ansaru ne ya haifar masu da samun nasarar harin da su ka kai a Kurkukun Abuja da ke Kuje, a ranar 6 Ga Yuli.
Haka dai masu bincike da kuma manaƙalta hare-haren ta’addanci su ka bayyana.
A cikin wani bidiyo na baya-bayan nan da aka nuno maharan jirgin ƙasa na dukan waɗanda ke tsare sa hannun su, an ji wani ya na cewa ya na cikin waɗanda su ka kuɓuta daga Kurkukun Kuje.
Waɗannan mahara sun sha cewa gwamnatin tarayya ta san abin da su ke buƙata bai wuce a saki mutanen su da ke tsare ba.
Majiyar leƙen asiri ta ce buƙatar maharan ita ce a sako masu dukkan waɗanda ke tsare, su kuma za su saki fasinjojin da ke tsare a hannun su tun ranar 28 Ga Maris.
A cikin wannan gargaɗi na baya-bayan nan, gargaɗin leƙen asiri ya ƙarfafa cewa akwai yiwuwar su fara kai hari a kurkukun Gusau wannan Juma’a, 29 Ga Yuli.
Ranar Juma’a Kuma?
:
Bayanan sirri sun nuna cewa za su iya kai harin ne a ranar Juma’a, saboda a ranar duk manyan jami’an kurkuku ba su wurin, ko dai sun rankaya hutun ƙarshen mako, ko kuma su na gida kwanciyar su.
To a lokacin ne ‘yan ta’addar za su bi ta wasu hanyoyin sirri su bai wa ƙananan jami’an kurkukun cin hanci domin a shigar wa ɗaurarrun da wayoyin kira.
Wani ƙwararren masanin tuggun yadda ‘yan bindiga ke tuntuɓar junan su,  ya ce ta hanyar waya ne kaɗai maharan ke aikawa da saƙonni ko yin magana da ɗaurarrun da ke tsare a kurkuku.
Ya ce sai dai kuma wata dabara da ‘yan ta’addar ke yi, da sun gama waya sai su karairaya layin wayar.
Wani jami’in tsaro ya ce an samu layukan waya masu yawan a bayan kurkukun Kuje, bayan an gallaza wa wani da ake tsare da shi ya fallasa yadda ya yi magana da wasu na waje.
Yada Zangon Wucin Gadi A Unguwannin Kusa Da Kurkuku:
Rahoton sirri ya nuna cewa ‘yan ta’adda sun shirya yadda za a tura wasun su zaman wucin gadi a unguwannin da ke da kusanci da gidajen kurkuku, ya yadda za su riƙa kai makamai a unguwannin su na tarawa kafin su kai harin.
A Gusau, bayanin  sirri ya nuna cewa za su fara yada zango ne su na sajewa da mutanen Unguwar Gwaza, kusa da kurkukun Gusau.
A kuma rahoton leƙen asiri na sojoji sun nuna a unguwar Ƙofar Soro maharan za su narke da sauran mutanen unguwa kafin su kai hari a Kurkukun Katsina.
Sun kuma shirya kai harin cikin watan Agusta.
Sun shirya tura wasu mahara sajewa cikin mutanen unguwar da ake kira Kwaido cikin Ƙaramar Hukumar Augie.
Rahoton ya nuna mai yiwuwa ma tuni maharan sun shige cikin unguwannin na kusa da gidajen kurkukun.
Yayin da bayanan hukumar leƙen asiri ta yi kira a ƙarfafa tsaro a gidajen kurkuku, shi kuma Kakakin Gidajen Kurkuku na Ƙasa, Abubakar Umar, ya ce ba zai ce komai a kan bayanan sirrin ba.
Amma dai ya ce an ƙarfafa matakan tsaro a gidajen kurkuku, tun bayan farmakin da ‘yan ta’adda su ka kai a Kurkukun Kuje.
Dalilin tsadar abinci a Najeriya da matakan da mu ke shirin ɗauka -Ministan Gona
Tsadar kayan abinci a Najeriya ya faru ne saboda wasu matsaloli da dama, ciki har da annobar korona, matsalar tsaro da kuma yaƙin da ya ɓarke tsakanin Rasha da Ukraniya.
Ministan Harkokin Noma da Bunƙasa Karkara, Mahmood Abubakar ne ya bayyana hakan a Abuja, amma kuma ya ce gwamnati na ta ƙoƙarin ganin ta shawo kan tsadar kayan abincin.
Ya yi wannan bayani a gaban manema labarai na Fadar Shugaban Ƙasa, a  Shirin Mako-mako da Ministoci ke ganawa da ‘yan jaridar fadar.
Tawagar jami’an yaɗa labaran Shugaban Ƙasa ne ke shirya taron.
Farashin kayan abinci kamar shinkafa, biredi, nama da sauran su duk ya tashi, kuma a kullum ci gaba da tsada su ke yi.
Yawancin kayan abinci ma farashin su ya nunka kusan sau biyu.
Sai dai ministan ya ce ba a Najeriya kaɗai ake fama da hauhawan farashin kayan abinci ba, saboda ɓarkewar annobar korona da kuma yaƙin Rasha da Ukraniya.
“Lokacin da korona ta ɓarke, ta shafi komai har da farashin kayan abinci, ga shi kuma bayan wannan har yanzu ana ci gaba da jin jiki.” Cewar Minista.
“Na yi amanna farashin shinkafa ya ɗan sauka kaɗan.
Amma dai mu na nan mu na ƙoƙari a kan saisata lamarin.”
“Duk duniya ta girgiza daga ɓarkewar annobar korona da sakamakon da cutar ta kawo.
Sannan kuma kai aka sake afkawa cikin wata masibar, wato yaƙin Rasha da Ukraniya.
To amma dai komai zai warware, kasancewa Ma’aikatar Harkokin Noma ta na yin dukkan abin da ya zama dole da abin da ya dace wajen ganin ta shawo kan wannan tsadar kayan abinci.
Ba mu yi ƙasa a guiwa ba, babu hutu babu gajiya har sai mun sauko da farashin kayan abinci a ƙasa cikin gaggawa.”
Da ya ke magana kan yadda matsalar rashin tsaro ta shafi kayan abinci kuwa, ya ce hare-haren da ‘yan bindiga da ‘yan Boko Haram ke kai wa cikin yankunan karkara, ya hana manoma da yawan gaske zuwa gonakin su, musamman a Arewa maso Yamma da Arewa ta Tsakiya.
Sai dai kuma ya ce duk da matsalar tsaro, “har yanzu yawan abincin da ake nomawa bai ragu can can sosai ba.”
Daga nan ya ce Najeriya na nan a kan ƙudirin ta na ganin ta kakkaɓe yunwa a faɗin ƙasar nan, nan da shekarar 2025.
Tsige Shugaban Ƙasa ba abin wasa ba ne, PDP ta maida hankali wajen kada APC a zaɓen 2023 kawai -Shehu Sani
Sanata Shehu Sani ya bayyana cewa ya kamata sanatoci da ‘yan majalisar PDP su daina ɓata lokacin su wajen hayaniyar sai sun tsige Shugaban Ƙasa, domin ba abu ne mai yiwuwa ba a yanzu.
Da ya ke bayani a Zauren Tattaunawar PREMIUM TIMES na Tiwita a ranar Laraba, Sani ya ce “maimakon a tsaya ɓata lokacin abin da su ka san ba mai yiwuwa ba ne a wannan lokacin, kamata ya yi PDP ta maida hankali kawai wajen ganin ta kayar da APC a zaɓen 2023, domin shi ne a gaban mu.
“Kowa ya san Tsarin Mulkin 1999 ya kafa sharuɗɗan tsige shugaban ƙasa, waɗanda a yanzu dai ba a iya tabbatar da su.
Abu ne mai wahala da kuma ɗaukar tsawon lokaci kafin a tsige shugaban ƙasa a Najeriya.
“Da za a iya tsige shi, to hakan ne zai fi alheri, amma abu ne wanda ba ma zai iya yiwuwa ba a wannan ƙanƙanen lokaci kuma da irin sanatocin da mu ke da su a majalisa.
“Shi kan sa Shugaban PDP Iyorchia Ayu ai ya yi Shugaban Majalisar Dattawa, ya kuma san cewa abu ne mai wahala tsige shugaban ƙasa.
Don haka su ma daina ɓata lokacin su.
“A yanzu yadda zaɓe ke matsowa, su kan su sanatoci da ‘yan majalisa ba za su samu sukunin zama ba, nan gaba kaɗan za ka neme su ka rasa, kowa ya tafi gida gaganiyar cin zaɓe.
“Sannan matsawar akwai irin su Ahmad Lawan da Femi Gbajabiamila a Majalisa, zai yi wahala a samu nasarar tsige shugaban ƙasa a yanzu.”
Shehu Sani ya ce kawai PDP ta maida hankali wajen kayar da APC a zaɓen 2023, ta daina ɓata wa kan ta lokaci kan batun tsige shugaban ƙasa.
PREMIUM TIMES Hausa ta buga labarin cewa Soyinka da Falana sun goyi bayan ‘Yan Majalisar da ke so tsige Buhari.
Fitaccen marubuci Wole Soyinka da fitaccen lauyan kare haƙƙin jama’a, Femi Falana, sun bayyana goyon bayan su ga Sanatoci da ‘Yan Majalisar Dattawa masu neman a tsige Shugaba Muhammadu Buhari.
Sanatoci da Mambobin dai na PDP sun bayar da wa’adin makonni shida ga Shugaba Buhari ya magance matsalar tsaro, ko kuma su fara shirye-shiryen tsige shi.
Tuni dai wannan kira na su ya fara samun goyon bayan sanatoci daga APC, irin su Sanata Elisha Abbo ɗaga Adamawa da kuma Adamu Bulkachuwa daga Bauchi.
Soyinka ya ce baya ga matsalar tsaro, Buhari ya aikata laifin tsigewa, inda ya yi ƙoƙarin sai ya ɗora wanda zai gaje shi kan mulki.
Wannan lamari a cewar Soyinka, karya darajar dimokraɗiyya ce ƙarara.
Batun matsalar tsaro kuwa, Soyinka ya ƙara da buga misali da yadda “wani malami ya nemi ‘yan bindiga sun fara aikin tsige Buhari, ta hanyar gaggauta yin garkuwa da shi da Gwamna Nasiru El-Rufai na Kaduna da ma wasu makusantan Buhari.”
Duk da Soyinka bai ambaci sunan malamin ba, amma dai Sheikh Bello Yabo na Sokoto ne ya yi wannan kakkausan lafazin.
MATSALAR TSARO: Soyinka da Falana sun goyi bayan ‘Yan Majalisar da ke so tsige Buhari
Shi ma Femi Falana ya ce Buhari ya cancanta a tsige shi tunda dai ya kasa ta kowane fanni.
Premium Times Hausa ta buga labarin cewa ‘Yan Majalisar Tarayya Reshen PDP sun bi sahun Sanatocin PDP, sun bai wa Buhari wa’adin sati shida.
Mambobin Majalisar Tarayya ‘yan PDP sun bi yayyen su Sanatocin PDP, inda su ma su ka bai wa Shugaba Muhammadu Buhari wa’adin makonni shida ya shawo kan matsalar tsaro, ko kuma su fara shirye-shiryen tsige shi.
Mambobin sun yi ganawa ce ranar Alhamis a Majalisa, ƙarƙashin jagorancin Sanata Phillip Aduda, ɗan PDP da ke wakiltar Gundumar FCT Abuja a Majalisar Dattawa.
Bayan tashi daga taron, Shugaban Marasa Rinjaye na Majalisar Tarayya, Ndudi Elumelu, ya shaida wa manema labarai cewa su ma sun bayar da wa’adin makonni shida ga Shugaba Buhari ya shawo kan matsalar tsaro.
Idan aka sati shida babu wani ci gaba, to za su fara shirye-shiryen tsige shi.
A ranar Laraba ce Elumelu ya shawarci ‘Yan Majalisar Tarayya ya ce duk su fece zuwa gida, Abuja ba tsaro.
Shugaban Marasa Rinjaye na Majalisar Tarayya, Ndudi Elumelu, ya yi kakkausar shawara ga dukkannin ‘Yan Majalisar Tarayya cewa duk wanda ya tafi hutun da ai fara daga ranar Laraba, to ya ƙaurace wa Babban Birnin Tarayya Abuja, tunda dai birnin ya na fama da matsalar tsaro.
Elumelu ya yi wannan jan hankalin ne a ranar Laraba, lokacin da aka rufe zaman majalisa, aka tafi hutun watanni biyu.
Majalisar Tarayya ta fara hutun wanda sai ranar 20 Ga Satumba za a koma bakin aiki.
“Ina ba ‘yan uwa na ‘yan majalisa shawara, duk wanda ya tafi hutu, to ya fita daga Abuja.
Ya je Mazaɓar sa ya zauna tunda dai birnin na fuskantar barazanar tsaro.” Inji Elumelu.
Sai dai kuma Mataimakin Kakakin Majalisar Tarayya ya ja kunnen sa cewa bai kamata ya siyasantar da matsalar tsaro ba.
Furucin na Elumelu ya zo ne kwanaki biyar bayan ‘yan ta’adda sun yi barazanar sace Shugaba Muhammadu Buhari da Gwamna Nasiru El-Rufai na Kaduna.
Sannan kuma ranar Juma’a da dare ‘yan ta’adda su ka kai wa dogaran tsaron Buhari hari, su ka kashe sojoji takwas.
Mahara sun kai wa Dakarun sojojin Bataliya ta  7 ta Dogaran Shugaban Ƙasa hari.
Farmakin ya faru a ranar Juma’a da dare, a yankin Bwari da ke Abuja, har su ka kashe sojoji uku, su ka ji wa takwas rauni.
Biyu daga cikin sojojin da aka kashe ɗin manyan jami’ai ne, Kaftin da Laftanar sauran kuma sojoji ne.
Majiya ta ce niyyar ‘yan ta’addar ita ce su je su yi garkuwa da ɗaliban Makarantar Koyon Aikin Shari’a da ke Bwari.
Ana jin ma maharan sun yi sansani ne a dajin yankin Bwari.
Hukumar Sojojin Najeriya ba su ce komai ba kan harin.
Shi ma Kakakin Sojoji Onyema Nwachuku bai ɗauki kiran wayar da wakilin mu ya yi masa ba.
Amma majiyar leƙen asiri ta sirri daban-daban sun shaida wa PREMIUM TIMES cewa gwamnati na sane da za a kai farmakin, domin an ƙara matakan tsaro a birnin.
A ranar Litinin an rufe Kwalejin Gwamnatin Tarayya da ke Yankin Kwali kusa da Abuja, bayan da ‘yan ta’adda su ka kai hari cikin wata unguwa kusa da makarantar.
Harin da aka yi wanda aka kai wa  Dakarun Shugaban Ƙasa, waɗanda aikin su shi ne kare lafiyar shugaban ƙasa, ya faru bayan makonni biyu da kai wa tawagar rakiyar shugaban ƙasa a Dutsinma, Jihar Katsina.
A ranar ce kuma aka kai wa Kurkukun Kuje hari a Abuja, inda su ka kuɓutar da dakarun su na ta’addanci, da sauran ɗaruruwan ɗaurarru.
Harin ranar Juma’a ya zo kwanaki biyu kafin ‘yan ta’addar  jirgin ƙasa su ka nuno bidiyon da su ke dukan fasinjojin da su ka tsare a hanyar Abuja-Kaduna.
Cikin bidiyon har barazana su ka yi cewa za su kamo Shugaba Buhari da Gwamna Nasir El-Rufai na Kaduna.
Tabbas An Kai Wa Dogaran Shugaban Ƙasa Hari -Yahaya Bello:
Gwamna Yahaya Bello ya tabbatar da harin da aka kai wa Dakarun Shugaban Ƙasa a Bwari.
Cikin wata sanarwa da Kakakin Yaɗa Labaran Gwamna Bello, mai suna Mohammed Onogu ya fitar, ya ce Gwamna ya yi ta’aziyyar waɗanda su ka rasa rayukan su, kuma ya yi jimamin waɗanda aka ji wa ciwo.
Yahaya Bello ya tabbatar da cewa manyan jami’an sojoji biyun da aka kashe, ‘yan jihar Kogi ne.
Ya bayyana kisan su da cewa rashin imani ne, kuma ya yi ta’aziyya ga iyalan su da su ka haɗa da mahaifin Laftanar Suleiman, Kanar Suleiman Ahmodu Babanawa Mai Ritaya da Kaftin Samuel Atta daga Ibaji.
Bello ya yi wa Rundunar Sojojin Najeriya ta’aziyya da jaje.
Ƴan bindiga sun saki fasinjojin Jirgin kasa n Abuja-Kaduna
Ƴan ta’addan da suka sace matafiya a jirgin kasa da ya taso daga a Abuja-Kaduna a watan Maris sun sami ƙarin mutum biyar.
Idan ba a manta ba, ƴan bindigan sun saki wasu daga cikin fasinjoji hudu a makon jiya.
Tukur Mama, wanda shine mawallafin jaridar Desret Herald, kuma wanda yayi suna wajen tattaunawa da ƴan bindigan ya ce waɗanda aka saki sun ziyarce shi a ofishin shi dake Kaduna domin yi masa godiya.
Mamu ya taba cewa ya janye hannun sa daga tattaunawar fafitikar ceto waɗanda aka yi garkuwa da su saboda nuna halin ko in kula daga ɓangaren gwamnati.
Fasinjojin sun shafe samada kwanaki 120 a hannun ƴan bindigan.
Waɗanda aka sake sune, Mustapha Imam, wanda Farfesa ne a jami’ar Usman Danfodio, Akibu Lawal;  Abubakar Rufai; Mukthar Shu’aibu; da Sidi Sharif.
KWANA ƊAYA BAYAN GANAWAR WIKE DA SU DOGARA: Wike ya karɓi baƙuncin Gwamnonin PDP na yanzu da na da can
Yayin da rashin jituwa tsakanin Gwamna Nysome Wike na Jihar Ribas ke ƙara haifar da ɓaraka tsakanin sa da ɗan takarar shugaban ƙasa na PDP Atiku Abubakar, Gwamnonin PDP sun kai masa ziyara a ranar Lahadi.
Gwamnonin sun kai ziyarar ce kwana ɗaya bayan da manyan ‘yan tawayen APC, Yakubu Dogara da Babachir Lawal sun kai masa ziyara, jim kaɗan bayan dawowar sa daga bulaguro a ƙasar waje.
Gwamnonin da su ka kai wa Wike ziyara, sun je ne tare da wasu tsoffin gwamnonin PDP, inda a ranar Lahadi su ka gana da shi a asirce, a Gidan Gwamnatin Jihar Ribas da ke Asokoro, Abuja.
Ba a san dai abin da su ka tattauna ba.
Amma kuma tabbas tattaunawar ba ta rasa nasaba da saɓanin da ke ƙara tsanani tsakanin Wike da Atiku Abubakar.
An samu saɓani tsakanin manyan jiga-jigan PDP ɗin biyu, tun bayan kammala zaɓen fidda-gwani, inda Atiku ya yi nasara, shi kuma Wike ya zo na biyu.
Tun bayan kammala zaɓen dai Wike ya yi tsinuwa da Allah–wadai ga wasu manyan jam’iyyar da ya ce sun yi masa butulci, inda ake ganin da Gwamna Aminu Tambuwal ya ke, wanda ya janye kafin zaɓe, ya ce a zaɓi Atiku.
Wike ya kuma ragargaji masu zaɓen ‘yan takara daga Kudu, waɗanda ya ce sun sayar da ‘yancin ‘yan kudu saboda ‘yan kuɗi kaɗan.
Sannan kuma Wike ya ragargaji ɗaukar Gwamna Okowa na Jihar Delta matsayin ɗan takarar mataimakin shugaban ƙasa ga Atiku.
Daga baya Wike ya ce Atiku ya yaudare shi, domin bayan kammala zaɓe, ya bi Wike ɗin har gida ya ba shi haƙuri.
Kuma ya ce shi zai ɗauka mataiakin takara.
Ɗaukar Okowa ya fusata Wike, inda ya riƙa fesa wa Atiku munanan kalamai, kuma har yau bai taya Okowa murnar zama ɗan takarar mataimakin shugaban ƙasa na PDP ba.
Kwanan nan Atiku ya fito ya ce masu ba shi shawarar wanda zai ɗauka mataimakin takara, ba su ba shi sunan Wike ba.
Wannan furuci daga Atiku ya harzuƙa Wike, har ya kira Atiku ƙasurgumin maƙaryaci.
Gwamnonin da su ka ziyarci Wike sun haɗa da: Seyi Makinde na Oyo, Samuel Ortom na Benuwai, Ifeanyi Ugwuanyi na Enugu da Okezie Ikpeazu na Abiya.
Tsoffin gwamnonin sun haɗa da Donald Duke na Cross River, Gabriel Suswan na Benuwai, Olusegun Mimiko na Ondo, Ibrahim Idris na Kogi da Johan Jang na Filato.
Jiga-jigan PDP sun fara ɗar-ɗar da Wike tun bayan da gwamnonin APC uku daga Kudu maso Yamma su ka kai masa ziyara.
Sai kuma ziyarar da Yakubu Dogara da Babachir Lawal su ka kai masa a ranar Asabar.
An ruwaito Wike dai na cewa ba zai fita daga PDP ba.
YAƘIN 2023: Yadda Babachir Lawal da Yakubu Dogara ke wa Tinubu yaƙin-sunƙuru saboda takarar ‘Muslim-Muslim’
Saɓani, rashin jituwa da rikici a kan takarar Muslim-Muslim ta Bola Tinubu da Kashin Shettima a APC, ta ƙara muni da tayar da ruɗani a cikin APC a makon jiya, yayin da wasu manyan jam’iyyar su ka tabbatar cewa sai sun kunyata APC a zaɓen 2023.
Lamarin ya yi tsamarin da tsohon Kakakin Majalisar Tarayya Yakubu Dogara da tsohon Sakataren Gwamnatin Tarayya, Babachir Lawal su ka kira taron Manyan Kiristocin Arewa ‘Yan APC, a ranar Juma’a a Abuja, su ka yi wannan barazana.
Dama kuma Ƙungiyar Kiristoci ta Najeriya (CAN), ta yi tofin tsinuwa kan ɗaukar Shettima a matsayin mataimakin takarar shugaban ƙasa na APC, inda ƙungiyar ta ce cin mutunci ne ga ɗaukacin kiristocin Najeriya.
Yi wa lamarin tir ya ƙara ƙamari lokacin da aka yi zargin APC ta ɗauki sojojin hayar fasto-fasto na bogi, su ka shiga taron ƙaddamar da Shettima.
A nan ma CAN ta yi tir da lamarin.
Tawayen Dogara Da Babachir Lawal:
Kafin Lawal da Dogara su haɗa ƙarfi wuri ɗaya, Babachir Lawal tuni ya fito ya nemi Shugaba Muhammadu Buhari ya ƙi amincewa da Shettima, domin a cewar sa, an yi wa Kiristocin Arewa rashin adalci.
Sai dai kuma Buhari bai yi hakan ba.
Babachir na daga cikin ‘yan kwamitin da su ka bayar da shawarar wanda Tinubu ya kamata ya ɗauka.
Jin haushin ɗaukar Shettima ya sa Babachir ya ƙudiri aniyar tarwatsa ƙudirin APC.
“Tuni an ba mu goron gayyata zuwa yaƙi.
Har mun isa sansani, mun kafa tantina.” Inji Babachir.
Za Mu Yi Amfani Da Katin Zaɓe Mu Murƙushe Takarar ‘Muslim-Muslim’ A 2023:
Tsohon Sakataren Gwamnatin Tarayya Babachir Lawal da tsohon Kakakin Majalisar Tarayya, Yakubu dogara, sun ƙara fitowa fili sun nuna rashin amincewar kan takarar Bala Tinubu da Kashin Shettima a APC, takarar da ake kira ‘Muslim-Muslim Ticket’, saboda su biyun duk Musulmai ne.
Babachir Lawal ya ce Kiristoci ‘yan APC za su yi amfani da katin zaɓen su domin su koya wa APC hankali, tunda hankalin ta ya gushe a jikin ta.
Babachir ya ce duk zancen banza ne da ake cewa wai cancanta ce ta sa Tinubu ya ɗauki Kashim Shettima ya yi masa takarar mataimaki, ba addini ba.
Lawal ya ce tsarin ‘Muslim-Muslim’ wata daɗaɗɗiyar ajanda ce ta ture Kiristoci daga mulkin ƙasar nan.
Ya buga misali da ɗaukar Kashim Shettima matsayin mataimakin takarar Tinubu, rashin Kiristoci Kwamitocin NWC da NEC na jam’iyyar APC, ya ce duk tuggun ture Kiristoci ne.
“Kada ma a kawo mana wani rainin wayau a ce wai babu ruwan addini idan ana maganar siyasa.
Domin abin da ke faruwa a APC daɗaɗɗen shiri ne sai yanzu aka samu damar fito da shi.
Saboda haka ya ce tun da wuri bai kamata APC ta ci gaba da tafiyar ‘Muslim-Muslim Ticket’ ba, saboda ba wani abin alherin da zai kawo, sai dai ƙara rarrabuwar kawuna tsakanin Musulmi da Kirista a Najeriya.
Shi ma tsohon Kakakin Majalisar Tarayya Yakubu Dogara, ya yi fatali, tir da Allah–wadai da abin da APC ta yi, wanda ya ce babban kuskure ne da rainin wato, a ce duk cikin Kiristocin Arewa babu wanda zai iya zama ɗan takarar mataimakin shugaban ƙasa a APC.
“Tinubu ya yi babban kuskure tunda har ya biye wa gungun waɗanda su ka kitsa tuggun raina mana wayau.”
Dogara ya ce Kiristocin APC za su yi amfani da katin zaɓe domin su koya wa APC hankali.
Cikin manyan baƙi har da Sanata Elisha Agbo da Solomon Dalung.
“Wannan rainin hankali da aka yi mana, zai zama tayar da mu ne daga barci aka yi wa mu Kiristocin Najeriya.
Ba mu muka fara wannan siyasar addini ba.
APC ce da ‘yan takarar ta su ka fara.
Don haka kowanen mu ya tashi tsaye ya yi abin da ya dace mu yi.”
Kun Shigo Da Siyasar Nuna Fifiko Da Raba Kawuna A APC -Dogara:
Dogara ya ce takarar ‘Muslim-Muslim’ siyasar nuna fifiko ce aka yi wa Kiristocin Najeriya, kuma an dasa bambanci da rabuwar kawuna kenan.
Bayan taron manyan Kiristoci a Abuja, Dogara da Babachir sun ziyarci Gwamna Samuel Ortom na Benuwai da Nysome Wike na Ribas.
Ya Tasiri Yaƙin Tawayen Da Dogara Da Babachir A APC?
Duk da dai Shugaban APC Abdullahi Adamu da Gwamnan Kano Abdullahi Ganduje sun ragargaji Babachir da masu sukar Tinubu saboda ya ɗauki Shettima takarar mataimakin sa.
Ganawar Manyan ‘Yan Tawayen APC Da Wike:
Shi ma Wike da ya karɓi baƙuncin Dogara da Babachir, ya na da jiƙaƙƙa mai tsamari tsakanin sa da Atiku Abubakar, ɗan takarar PDP na zaɓen 2023.
Matsalar ta su ta bijiro ne kan fitar da ɗan takarar mataimakin shugaban ƙasa na PDP, inda ta kai har kwana ɗaya kafin ziyarar Dogara da Babachir, sai da Wike ya buɗe wa Atiku wuta, tare da kiran sa tantagaryar maƙaryaci, a wani raddi da ya mayar wa Atiku ɗin.
Saboda haka idan ma Dogara da Babachir na son kamun-ƙafar haɗa kai da PDP ne, to Wike ba zai kasance ɗan jagoran da zai kai su ga nasara ba
Kwanan baya shi ma Wike ɗin an ce ya karɓi baƙuncin gwamnoni uku na  jihohin Yarabawa masu kusanci da Tinubu.
Wasu na ganin cewa Tinubu ne ya turo su wajen Wike ɗin.
Shin ko kuwa Dogara da Babachir sun gargaɗi Wike kada ya haɗa kai da APC ne?
Su ma su Dogara da Babachir har yau ba mu ji sun gana da Gwamnonin APC ba.
Shin ko gwamnonin babu ruwan su da sha’anin na su ne, su biyu ke kiɗan su, kuma su ke yin rawar su ne?
APC na da Gwamnoni Kirista  6 cikin 22 da ta ke da su a ƙasar nan.
Simon Lalong na Filato ne kaɗai Gwamna Kirista a APC a Arewa, kuma sunan sa na cikin sunayen da aka bai wa Tinubu domin ya zaɓi ɗan takarar mataimaki a cikin su.
An ce an haɗa da sunayen Babachir da na Dogara.
Amma sai Tinubu ya ɗauki sunan Shettima, Musulmi kamar sa.
Wannan abu ya ɓata wa Kiristoci rai, musumman ma na Arewa.
Har yau ba a ji Lalong ya caccaki ɗaukar Shettima ɗan takarar mataimaki ba.
Sai ma ji aka yi shi ne za a naɗa daraktan kamfen ɗin TInubu.
Sauran Gwamnonin APC biyar duk a kudancin Najeriya su ke.
Dukkan su kuma su na yin kalamai ne cikin taka-tsantsan, su na cewa a daina gwamutsa siyasa da addini.
Tsinkayen Da Sule Lamiɗo Ya Yi Wa Rikicin APC:
“Idan da a cikin 2007 ne aka haka, ba komai.
Amma yanzu ana yaɗa farfagandar addini a cikin siyasa, har ta rigaya ta yi tasiri.
Malamai na magana kan siyasa.
Kiristoci na magana kan siyasa.
Ba suran mai magana da muryar Najeriya.
“Duk abin da Tinubu zai samu a Arewa, ba zai same shi a Kudu ba.
Ni dai ban ga wannan lamari zai iya kai Tinubu gaci ba.”
Saboda rainin wayau daya daga cikin wandanda nake jagoranta limanci a masallaci ya ke buga harka da matata – Lukman a Kotu
Kotun grade one dake Mopo a Ibadan ta warware auren shekara 20 tsakanin wani limami Lukuman Shittu da matarsa Fisayo saboda rashin kauna da zargin zina.
Shittu ya roki kotun da ta raba auren sa saboda zinan da matarsa ke yi na bata masa rai sannan baya kaunar Fisayo a matsayin matarsa kuma.
Ya ce matarsa Fisayo ta canja a lokacin da ya talauce da har bashi da kudin da zai bata domin ta kama shago.
“Fisayo ta yi min karyar wai yan uwanta sun siya mata mota, ashe karyar banza ne, bayan na yi bincike sai na gane cewa ashe wani saurayinta ne da suke buga haraka ya siya mata.
Shittu ya ce tun da ya talauce Fisayo ta rika zuwa gida da dare, ta kwashe ‘ya’yan su uku da suka haifa ta ware da su.
“Fisayo ta canja wa karamin yaron mu makaranta sannan ta sa sauran guda biyu ba za su rika gani na a matsayi mahaifinsu.
“Ya alkali na gano cewa saurayin Fisayo na sallah a masallacin da nake limanci.
Ita kuwa Fisayo ta ce Shittu bashi da mutunci sannan kulun yana yi wa rayuwarta barazana.
Ta ce Shittu ya zuga ni na ciyo bashi daga banki domin in fara sana’a amma sai ya yi amfani da kudin.
“Shittu ya rusa shago na wanda na kama da kudi na domin hana ni kasuwanci.
Akintayo ya raba auren saboda rashin kauna tsakanin ma’auratan.
Za mu ceto Zamfara daga tsananin hare-haren Ƴan bindiga
Ɗan takarar shugaban ƙasa a ƙarƙashin jam’iyyar PDP kuma tsohon Mataimakin Shugaban Ƙasa, Atiku Abubakar ya jaddadawa Ɗan takarar gwamnan Jihar Zamfara, Dauda Lawal cewa zai yi aiki tuƙuru wurin ganin jam’iyyar PDP ta lashe zaɓen 2023 a Jihar da ma ƙasa baki ɗaya.
Tsohon Mataimakin Shugaban Ƙasar ya bayyana haka ne jiya Laraba a gidan sa da ke Abuja, yayin da Dauda Lawal ya jagoranci tawagar ‘ya’yan PDP na Jihar Zamfara tare da wasu jiga-jigan ‘yan siyasa da suka sauka sheƙa daga APC zuwa PDP.
Atiku ya ce, hanya daya ce za a iya bi wurin ceto Zamfara, shi ne ta hanyar korar APC daga mulki.
“Ba za mu samar da nagartacciyar rayuwa ga jama’a ba har sai mun tabbata mun kori APC, wanda kuma hakan na buƙatan hadin kai.
“Babban abin da mutanen Zamfara ke buƙata a yanzu shi ne zaman lafiya.
A samar da tsaro a gonaki, a samar da ayyukan yi.
Idan aka yi haka, za a samu inganci a komi na rayuwa” Inji shi
Tun farko a jawabinsa, dan takarar gwamna na PDP a Zamfara, Dauda Lawal ya bayyana dalilin wannan ziyara a matsayin gaisuwa tare da gabatar da jiga-jigan ‘yan siyasar da suka sauya sheƙa daga APC zuwa PDP.
Haka nan kuma don taya murna ga Atiku bisa nasarar da ya samu a zaben fidda gwanin PDP wanda aka yi kwanakin baya.
Lawal ya ce, ‘yan Nijeriya sun gaji da APC, a shirye suke da su zabi PDP a matakin jihohi da ma tarayya.
“Samun waɗannan manyan ‘yan siyasa su sauya sheka daga APC zuwa garemu, ba ƙaramar nasara ba ce ga PDP”.
Inji shi.
Daga cikin jiga-jigan da suka sauya shekan daga APC zuwa PDP akwai Alhaji Salihu Mai Buhu Gummi, Alhaji Sahabi Liman Kaura, Alhaji Illili Bakura, Engr.
Garba Ahmad Yandi, Hon.
Iƙra Bilbis, Dr. Na’Allah Isa Mayana, Hon.
Mukhtar Lugga da sauransu.
Kafin kammala ziyarar, Dauda Lawal ya gabatarwa da Atiku da kyautar rigar saka a matsayin ɗaya daga cikin abubuwan da Zamfara ta shahara da su a baya.
GANGAMIN MANYAN KIRISTOCIN APC NA AREWA: Za mu yi amfani katin zaɓe mu murƙushe takarar ‘Muslim-Muslim’ a 2023 -Babachir Lawal da Yakubu Dogara
Shi ma tsohon Kakakin Majalisar Tarayya Yakubu Dogara, ya yi fatali, tir da Allah–wadai da abin da APC ta yi, wanda ya ce babban kuskure ne da rainin wayau a ce duk cikin Kiristocin Arewa babu wanda zai iya zama ɗan takarar mataimakin shugaban ƙasa a APC.
Ana batakashi tsakanin ‘yan ta’adda da Sojojin Najeriya a Madallah Abuja
Rahotanni da suka iske mu a wannan lokaci sun nuna cewa sojojin  Najeriya na batakashi da ‘yan Ta’adda a Madalla, dake kusa da Abuja.
Masu motoci sun fice daga motocin su kowa ya arce sanadiyyar wannan arangama da sojoji ke yi da ‘yan ta’adda.
Yan ta’adda sun far wa sojoji a shingen da aka kafa domin binciken motoci a Madalla dake kusa da babban birnin tarayya, Abuja.
Wannan harin ya biyo bayan wanda ‘yan bindiga suka kai wa tawagar sojojin da ke gadin shugaban kasa a Bwari.
Mataimakin Kakakin Majalisa ya goyi bayan gaggauta haramta baburan acaɓa a ƙasar nan
Mataimakin Kakakin Majalisar Tarayya Idris Wase, ya hana wani ƙudirin neman a dakatar da gwamnatin tarayya daga haramta tuƙa baburan okada a faɗin ƙasar nan.
Ɗan Majalisa Abubakar ‘Yalleman ne daga Jihar Jigawa ya miƙe ya karanto ƙorafin na sa, wanda ya ce ya na so ya zama ƙudiri.
‘Yalleman ya ce ya kamata majalisa ta hana gwamnatin tarayya haramta baburan acaɓa, har sai an samar wa jama’a hanyar sauƙaƙe masu takurawar da za su fuskanta idan an kafa dokar tuunna.
Ya ƙara da bayar da shawara cewa “idan ma tilas sai an yi dokar, to dai kamata ya yi a kafa ta yankin da ake haƙar ma’adinai, ta’addanci da kuma ‘yan bindiga.
Sai dai kuma ya na gama maganar sa sai Mataimakin Kakakin Majalisa wanda shi ne ya jagoranci zaman, ya kira shi zuwa wurin sa, inda su ka yi ƙus-ƙus, daga baya Wase ya ce akwai buƙatar a jingine hanzarin da ‘Yalleman ya kawo.
Daga nan Wase ya ce ya ga bayanan sirri da DSS su ka riƙa bayarwa har guda 44 ciki har da masu alaƙa da harin kurkukun Kuje, kuma duk sun shafi hare-hare ne na amfani da baburan acaɓa.
Ya ce baburan acaɓa hanyoyi ne na sauƙaƙe wa talakawa har da na ƙauyen su zirga-zirga.
Amma lamarin tsaro ba abin wasa ba ne.
A farkon makon jiya ne Gwamnatin Tarayya ta ce za ta haramta baburan acaɓa kwata-kwata a ƙasar nan.
Gwamnatin Tarayya ta bayyana cewa ta na shirin haramta haya da baburan acaɓa a faɗin ƙasar nan, domin ƙoƙarin daƙile matsalar tsaro.
Ministan Shari’a Abubakar Malami ne ya bayyana haka ga manema labarai bayan tashi daga taron Majalisar Tsaro ta Ƙasa, wanda Shugaba Muhammadu Buhari ya jagoranta a ranar Alhamis, a Abuja.
Malami ya ce an fahimci ana shigar wa ‘yan ta’adda da muggan makamai a maɓuyar su ne ta hanyar amfani da baburan acaɓa, shi ya sa za a hana amfani da su kwata-kwata a ƙasar nan.
Malami ya ce ya zama wajibi ‘yan ƙasa su sadaukar da wata hanyar sauƙaƙe rayuwar su, matsawar dai yin hakan zai iya magance matsalar tsaron da ta ƙi ci, ta ƙi cinyewa.
Sai dai ya ce sai an daure sosai, domin ya zama tilas gwamnati ta ɗauki matakin domin a ci moriyar tsaron da za a samar a faɗin ƙasar nan.
Malami ya ce kuma za a haramta haƙar ma’adinai a dukkan dazukan fadin ƙasar nan, domin kawar da dandazon ‘yan bindigar da ke cikin dazukan.
Da ya ke magana kan waɗanda za su tagayyara idan aka haramta amfani da baburan haya, Malami ya ce an yi nazari cewa gaba ɗaya masu amfani da baburan haya a Najeriya ba su wuce kashi 20 daga cikin mutane miliyan 206 na adadin ‘yan Najeriya ba.
Idan ba a manta ba, kwanan baya ‘yan bindiga sun kashe sojoji 30 a wurin haƙar ma’adinai a Jihar Neja.
Yadda ‘yan ta’adda su ka kai wa dogaran tsaron Buhari hari, su ka kashe sojoji takwas
YUNƘURIN ƘAFA DOKAR HANA YANKA JAKUNA: Yadda aka hau sama tsakanin Kwamitin Majalisar Dattawa da dillala jakuna
An yamutsa gashin baki tsakanin mambobin Kwamitin Majalisar Dattawa masu lura da Ayyukan Noma da Bunƙasa Karkara, su da Ƙungiyar Dillalan Jakai na Ƙasa a ranar Litinin.
Lamarin ya faru ne a wurin zaman sauraren ra’ayoyin jama’a dangane da ƙudirin neman kafa dokar da za ta haramta kama jakai barkatai ana kamawa.
Ƙudirin wanda Sanata Abdullahi Yahaya daga Kebbi ya bijiro da shi, ya nemi a kafa dokar da za ta ayyana kare jakuna daga ƙarewa a ƙasar nan, saboda yanka su da ake yi, ana safarar fatocin jakan zuwa ƙasashen waje.
An dai gayyato masu ruwa da tsaki a harkar ciniki, safara da yanka jakunan domin a ji ƙarin haske a wajen su har a samu daidaito wajen kafa dokar.
Tuni aka yi wa ƙudirin karatun farko a cikin Yuli, 2021.
An yi ƙorafin cewa idan ba a gaggauta kafa dokar da za ta sa ƙa’idar yanka jakuna barkatai, to Najeriya za ta ci gaba da narka asarar rashin cin moriyar jakunan a cikin ƙasar nan.
Yayin da wasu ke cewa a hana yanka jakunan kwata-kwata, wasu na ganin cewa gara dai a shimfiɗa ƙa’idoji a dokance.
Shi kuwa Shugaban Ƙungiyar Dillalan Harkar Jakuna na Ƙasa (DDA), Ifeanyi Dike, ya yi gargaɗin cewa idan aka haramta yanka naman jakuna, to waɗanda za a karya wa jari da karya sana’o’in su za kai mutum miliyan 3.
Wasu za su yi asarar harkokin su, wasu jarin da su ka zuba, wasu kuma hada-hadar su.”
Dike ya ce haramta yanka naman jakuna ba shi ne zai bunƙasa tattalin arzikin ƙasar nan ba.
Ya ce idan aka haramta, to za a samu bayyanar masu fasa-ƙwaurin  jakunan ana yankawa ana kai fatun Chana.
“Don me za a tsani jakuna a ce wai idan ana ci gaba da yanka su za su ƙare.
Ya aka yi shanu da ake yanka aƙalla 50,000 a kowace rana, ba su ƙarewa sai jakai da ake yanka waɗanda ba su kai yawan shanun da ake yankawa ba a kullum.”
Shi kuwa Ɗan Majalisar Tarayya Mohammed Datti, cewa ya yi ƙudirin ya na da amfani, a hana yawan yanka jakuna ana safarar fatun zuwa Chana, ana magani da su.
Shugaban Kwamitin, Sanata Bima Enagi, ya ce za a ci gaba da karɓar shawarwari daga jama’a.
HARIN JIRGIN ƘASA: Gwamnatin Buhari ta ci amanar talakawar Najeriya – PDP
Jam’iyyar PDP ta bayyana cewa gwamnatin Muhammadu Buhari mai mulki ta ci amanar ƴan Najeriya a tsawon mulkinta a ƙasar nan.
Kakakin jam’iyyar Debo Ologunagba ya bayyana cewa ” Irin mulkin kama karyar da APC ta ke yi a kasar nan da kuma nuna halin ko in kula da ta ke yi kan  kiyaye rayukan mutanen kasar ya nuna gazawar gwamnatin.
” Ku duba yadda ƴan bindiga suke cin karen su ba babbaka a kasar nan.
Duk wanda ya ga yadda ƴan bindiga ke jibgar mutanen da basu ji ba basu gani ba sannan kuma gwamnati ta zuba musa ido, ina talaka zai saka kansa?.
” Karkashin wannan mulki na APC, kisa ya zama kusan jiki ga mutane.
Gaba ɗaya jam’iyyar ta ruguza tsarin zaman lafiya a ƙasar wanda talakawa suka saba da ita.
Abu kamar wasa, kirikiri abu ya zama ruwan dare ta ko ina kisa kawai ake yi sannan babu wani abu da gwamnati ke iya yi.
” Daga 2020 zuwa yanzu ƴan bindiga sun kashe mutum sama da 18,000.
Kuma wai ace akwai gwamnati a kasar nan.
Komai ya daburce, talaka ya afka cukin ruɗani, babu inda zai saka kansa amma kuma kullum sai kurin gwamnati ta kusa gamawa da su, amma jiya iyau.
A ranar Litinin ƴan bindiga sun saki ƙarin wasu fasinjoji 3 daga cikin fasinjojin da ƴan bindiga suka sace a layin jirgin kasa daga Abuja-Kaduna.
Ƴan bindiga sun saki wasu daga cikin fasinjojin jirgin kasa da suka yi garkuwa da su
Ƴan bindiga sun saki wasu saga cikin fasinjojin da suka tsare hannun sa ranar Litinin da yamma.
Barrister Hassan wanda aka yi garkuwa da shi da matarsa a wannan hari ya isa gidan sa lafiya, kamar yadda matarsa wacce aka saki a cikin farkon wannan wata ta shaida wa PREMIUM TIMES.
Idan ba a manta ba ƴan bindiga sun saki bidiyo dake nuna yadda ake jibgar fasinjojin ranar Lahadi.
Wannan bidiyo ya tada wa mutane da dama hankali.
Fasinjojin sun shafe kwanaki sama da 120 tsare hannun ƴan bindigan.
Rohatanni sun bayyana cewa mutum uku ne aka saki a yau Litinin.
Tinubu makaryacin gaske ne, ya nemi a yi masa mataimakin shugaban kasa a 2007, Muslim-Muslim, amma na ki – Atiku
Dan takarar shugaban Kasa na jam’iyyar PDP Atiku Abubakar ya bayyana cewa dan takarar shugaban kasa na APC shirgegen makaryacine domin ya nemi shi Atuikun ya zabe shi dan takarar mataimakin shugaban kasa su yi Muslim-Muslim a 2007.
Ko da yake Atiku ya ce bai ga laifin Tinubu ba idan ya karyata cewa ya nemi ya zama mataimakin shugaban kasa a 2007, domin akwai yiwuwar akwai matsala a kwakwalwarsa yanzu, ba zai iya tunawa ba tunda ma ya manta jam’iyyar a baya.
Paul Ibe, wanda shine ya saka wa wannan martanin Atiku ga Tinubu hannu ya ce, Tinubu ya ce wai Atiku ne ya nemi ya zama mataimakin sa ba shi ya nemi a yi masa haka ba, shine dalilin da ya sa dole su maida wa Tinubu martani su kuma tunashe shi game da abin da ya faru a baya idan ya manta.
Atiku ya ce akwai bincike da rahotanni da dama da suka bayyana yadda tinubu ya rika bibiyar a nada shi mataimakin shugaban Kasa  ba tun yanzu ba.
“Idan ba a manta ba, shi kan sa Tinubun ya karyata cewa ya nemi a yi masa mataimakin shugaban kasa a 2015.
Wanda kowa ya sani cewa ya matsa a wancan lokacin amma kuma daga baya ya fito ya ce ba haka bane.
An juya min zance kan batun wakiltar Musulunci a gwamnatin Tinubu, in ji Sanata Kashim Shettima
Dan takarar mataimakin shugaban Kasa na jam’iyyar APC, Kashim Shettima ya kalubalanci wadanda suka yi wa  kalaman da yayi a hirarsa da talbijin din Channels mummunar fassara cewa su koma su sake kallon hirar, domin ba abinda ya fadi bane ake yadawa, an yi wa kalaman sa mummunar fassara.
Idan ba a manta ba, Sanata Kashim Shettima ya yi hira da Talbijin din Channels inda ya bayyana cewa gwamnatin su na APC idan suka dare kujerar mulki za su yi mulki ne da adalci.
Sai dai kuma wasu kafafen yada labarai sun yi wa kalaman Shettima munanan fassara da ya sa dole ya fito domin ya warware zare da abawa ya bayyana wa ‘yan Najeriya ainihin abinda ya fadi ba kamar yadda ake yadawa ba.
Karanta Sakon Shettima
Na samu saƙonni da dama kan wani rubutu da yake yawo a social media da ake cewa wai na ce ba zan taimaki Musulunci ba idan na zama mataimakin shugaban ƙasar Najeriya.
Da alama wanda yayi wancan rubutu yana da wata mummunar manufa ko kuma yana da ƙarancin fahimtar harshen Turanci da aka yi waccan hirar da shi, da kuma muhallin ita wannan maganar da na yi.
Abinda na faɗa a waccan hira da na yi da Channels TV yayi daidai da matsayar addinin Musulunci akan shugabanci, kamar yadda malaman addini suka sani.
Ko a tsarin Musulunci shugaba shi na kowa ne, kuma ana sa ran ya yiwa kowa da kowa adalci ba tare da cutar da wani ɓangare ba.
Yahudawa da Nasara sun zauna a ƙarƙashin mulkin Musulmi tun zamanin Annabi Muhammad (SAW) kuma cikin aminci ba tare da cutarwa ba.
Wannan shi ne abinda Musulunci ya koyar da mu.
Haka kuma a matsayina na Musulmi ba zan taɓa amincewa da abinda zai cutar da addini na ba koda ina cikin gwamnati ko bana ciki.
Idan kuma ina cikin gwamnati dole in tabbatar da na kare mutuncin kowa tare da tabbatar da cewa ba a yiwa kowane ɗan ƙasa rashin adalci ko cutarwa ba.
Don haka ba zan zuba ido a zalunci addini na ba, ko kuma a Zulunci wani mutum saboda addininsa.
Wannan ita ce koyarwar addini, kuma ita ce matsaya ta.
Ga duk wanda yake so zai iya kallon bidiyon hirar da na yi da Channels TV don tabbatar da cewa wancan rubuta da aka yi bai yi daidai da abinda na faɗa ba.
Sanata Kashim Shettima
Mataimakin dan takarar shugaban ƙasa na jam’iyyar APC
ABIN DA KAMAR WUYA: Ace wai Peter Obi na jam’iyyar Labour ya yi nasara a zaben shugaban kasa – Atiku
Dan takarar shugaban ƙasa na jami’yyar PDP Atiku Abubakar ya ce zai zama abin mamaki da al’ajabi a ce wai yau Peter Obi na Jam’iyyar  Labour yayi nasara a zaben shugaban kasa na 2023.
Atiku ya fadi haka ne da yake tattaunawa da talbijin din Arise TV.
Idan ba a manta ba da farko dai Peter Obi ya fito takarar shugaban ƙasa a jami’yyar PDP ne inda daga baya ya koma Jami’iyyar LP.
Obi ya koma Jami’iyyar LP ana kwanaki uku jami’yyar PDP ta yi zaben fidda gwani inda yake bayyana cewa ya fice ne saboda rudani da ya dabaibaye  jam’iyyar a lokacin.
“Tsakani da Allah ban ganin jam’iyyar Labour za ta samu kuri’u fiye da PDP kamar yadda mutanen tiwita ke rurutawa saboda  jam’iyyar LP Fanko ce bata watsu a kasar nan ba, bata gwamna ko daya ko yan majalisa wai har ace wai zata yi tasiri.
“ lallai zai zama abin mamaki da al’ajabi ace wai Peter Obi yayi nasara a zaben 2023.
“Sun ce suna da magoya baya sama da miliyan a shafukan sada zumunta amma kuma kuri’u naya suka samu a jiahr Osun, zaben gwamna da aka kammala kwanakwanan nan.
“A yankin arewa kusan kashi 90% na mutanen yankin basu shiga shafukan yanar gizo.
Atiku ya kuma ce Obi bai fada masa cewa zai bar jami’yyar PDP ba sai bayan kwanaki uku da komawar sa jami’yyar LP.
Atiku na daya daga cikin mutanen dake sukar  kungiyar “OBIdient Movement” yana mai cewa kungiyar  ta wuce gona da iri kuma ba ta da wani tsari tun daga farkon kafata ma.
Obi ya yi alkawarin farfado da tattalin arzikin kasar, idan aka zabe shi shugaban kasa a 2023.
IDAN AKA CI GABA DA BIYAN TALLAFIN FETUR: Najeriya za ta yi asarar naira tiriliyan 7 a 2023
Gwamnatin Tarayya ta bayyana cewa idan aka ci gaba da biyan kuɗaɗen tallafin fetur, to a cikin 2023 Najeriya za ta yi asarar naira tiriliyan 6.72, wajen biyan kuɗaɗen tallafin man fetur.
Wannan bayani ya na cikin Daftarin Tsare-tsare Tasarifin Kuɗaɗe na Zangon 2023-2025 wanda  Ministar Harkokin Kuɗaɗe Zainab Ahmed ta gabatar a ranar Juma’a.
Tsawon shekaru kenan gwamnatin tarayya ta kasa samar da fetur a kan farashi mai sauki.
Duk da Najeriya na cikin manyan ƙasashen da ke da ɗimbin arzikin fetur, shekaru da dama kenan ba a iya tace fetur a cikin ƙasar.
Najeriya ta dogara ne kacokan a kan shigo da fetur ɗin da ake amfani da shi a cikin ƙasar.
Hakan ya sa ana sayen litar mai da tsadar da tilas sai  gwamnati ta riƙa biyan manyan dillalan fetur kuɗaɗen tallafin da idan ba don ana bada kuɗaɗen ba, to a yanzu haka lita ɗaya ta kai Naira kusan 400.
Daftarin da Minista Zainab ta gabatar na ƙunshe da bayar da shawarwari biyu: ko dai a ci gaba da biyan tallafin fetur har ƙarshen 2023, amma kuma a yi asarar Naira tiriliyan 6.72, ko kuma a ɗan rage asara, a raka har tsakiyar 2023.
Cikin 2022 dai Najeriya ta kashe Naira tiriliyan 4 wajen biyan tallafin fetur.
Cikin Janairu 2022 Najeriya ta yi sanarwar shirin cire tallafin fetur, amma ‘yan Najeriya su ka tayar da ƙayar-baya, aka janye cirewar.
Wannan labari ya zo daidai lokacin da gwamnatin tarayya ta ce bashin da ake biya duk wata ya fi kuɗin shigar da ake samu duk wata.
Hanyoyin samun kuɗaɗen shiga a Najeriya sun cukurkuɗe, ta yadda kuɗaɗen da ake ɗiba ana tsakura wa masu bin ƙasar bashi a duk wata, sun zarce kuɗaɗen shigar da ƙasar ke samu duk wata.
Wasu ƙididdigaggun bayanai na tasarifin kuɗaɗen Najeriya sun nuna cewa farkon 2022, wato daga Janairu har zuwa Afrilu, kuɗaɗen shigar da Najeriya ta samu, naira tiriliyan 1.63 ne kacal, yayin da bashin da ƙasar ta biya daga Janairu zuwa ƙarshen Afrilu ya kai naira tiriliyan 1.94.
Hakan ya nuna an samu giɓi na naira biliyan 300 kenan.
Ministar Harkokin Kuɗaɗe,  Kasafi da Tsare-tsare Zainab Ahmed ce ta tabbatar da wannan labari a ranar Alhamis, tare da yin gargaɗin cewa akwai buƙatar gaggauta shawo kan matsalar samun kuɗaɗen shiga da kuma rage yawan kuɗaɗen da gwamnati ke kashewa a Gwamnatin Tarayya, Jihohi da Ƙananan Hukumomi.
Rahotanni sun tabbatar da cewa Gwamnatin Tarayya ta yi kirdadon samun kuɗaɗen shiga har Naira tiriliyan 3.12 a cinikin ɗanyen mai da gas tsakanin 1 Ga Janairu zuwa 30 Ga Afrilu.
Sai dai kuma lamari ya lalace yayin da tara naira tiriliyan 3.12 ɗin bai yiwu ba, sai dai aka tara naira tiriliyan 1.23.
Wato ko rabin kuɗaɗen da ake son tarawa ba a samu ba.
Tunda kashi 39 bisa 100 kacal aka samu.
Duk fa da cewa farashin ɗanyen mai ya tashi a kasuwannin duniya, rahoton ya nuna tashin farashin bai tsinana wa Najeriya abin kirki ba, saboda an samu ragowar ɗanyen man da ake haƙowa, man kuma ya yi ƙaranci dalilin ɓarayin mai masu fasa bututu, masu satar ɗanyen mai su na tsallaka ruwa da shi da kuma kuɗaɗen tallafin fetur da Gwamnatin Tarayya ke biya saboda tsadar jigilar tataccen fetur daga Turai zuwa sauke shi a nan Najeriya.
Minista Zainab ta yi kiran a ruɓanya ƙoƙarin da ake yi wajen tara kuɗaɗen shiga na cikin gida.
Ƙididdiga ta nuna tsakanin Janairu zuwa ƙarshen Afrilu 2020, Najeriya ta bashin Naira biliyan 943.12.
Amma kuma kuɗaɗen shiga Naira biliyan 950.56 ta samu.
Kenan hakan na nufin kashi 99 na kuɗaɗen shigar waɗancan watanni huɗu, duk wajen biyan basussuka kuɗaɗen su ka tafi.
Sabuwar ƙididdiga ta ranar Alhamis ta nuna daga farkon Janairu zuwa ƙarshen Afrilu 2022 kuma, kuɗaɗen shiga daga fetur Naira biliyan 285.38 ne kacal.
Kuɗaɗen da ba na fetur ba ne kuma sun kai Naira biliyan 634.56.
An samu waɗannan kuɗaɗen daga harajin da ake danƙara wa kamfanoni, harajin kai-tsaye da harajin jiki magayi.
Najeriya ta shiga wani hali saboda ɓarkewar yaƙin Rasha da Ukraniya da kuma wasu dalilai na cikin gida.
JAMB ta bayyana makin da Dalibi zai samu domin shiga manyan makarantun Najeriya
Hukumar shirya jarabawar shiga jami’o’i ta kasa (JAMB) da masu ruwa da tsaki a harkar gudanarwa na manyan makarantun kasar nan sun amince da maki 140 a matsayin mafi karancin maki na shiga jami’o’i da manyan makarantun kasar nan na shekarar 2022.
Makin da aka yanke wa kwalejojin kimiyya da fasaha ya fara daga 100.
JAMB ta cimma wannan matsaya a taron tattauna tsarin shiga jami’o’i da manyan makarantu domin karatun digiri, Karatun koyon aikin malunta NCE da kuma difloma ta kasa (ND) da ke gudana a Abuja.
Ministan Ilimi Adamu Adamu ne ke jagorantar wannan taro.
Adamu ya gargadi manyan makarantun Najeriya game da shiga jami’o’in ba bisa ka’ida ba, yana mai cewa dole ne jami’o’i, Kwalejojin Kimiyya da Fasaha da kwalejojin ilimi su rika daukar dalibai bisa ga tsarin ‘Central Admission Processing System (CAPS)’.
Ministan ya ce duk shugaban jami’ar da aka samu yana daukar dalibai ba bisa ka’ida ba, za a gurfanar da shi a gaban kuliya ko da an gano laifin da aka aikata bayan wa’adinsa ne.
A wajen taron, an cimma matsaya cewa “Kowacce jami’a na da damar saka mafi karancin maki bisa ga samakon jarabawar UTME da ta amince da ita don shiga jami’ar ta.
Sannan shiga jami’a  kai tsaye, kowace jami’a za ta tantance adadin makin da ake buƙata don shiga kai tsaye.
Duk da haka, babu wata cibiya da za ta iya ba da shawarar ko shigar da kowane ɗalibi da ke da ƙasa da maki biyu don shigarwa kai tsaye.
NAJERIYA CIKIN DUHU: Babbar Tashar Lantarki ta durƙushe karo na bakwai cikin 2022
Manyan biranen Najeriya ciki har da Babban Birnin Tarayya sun afka cikin duhu daga ranar Laraba, yayin da Babbar Tashar Lantarki ta durƙushe.
Kamfani Raba Ƙarfin Wutar Lantarki ne ya sanar da durƙushewar wajen ƙarfe 11:00 na rana.
Durƙushewar ranar Laraba ita ce ta bakwai a cikin 2022.
Gwamnatin Najeriya ta ɗora laifin a kan ƙarancin gas ne ke yawan haddasa jefa ilahirin biranen ƙasar nan cikin duhu.
TCN ne ke kula da samar da ƙarfin wuta a faɗin ƙasar nan da ƙasashe maƙwautan da Najeriya ke sayar wa wutar lantarki.
Durƙushewar Lantarki Cikin Yuni : Tashar Wutar Lantarki ta Ƙasa ta durƙushe karo na shida cikin 2022.
Manyan biranen Najeriya sun afka cikin duhu, yayin da Babbar Tashar Wutar Lantarki ta Ƙasa ta sake durƙushewa a ranar Lahadi.
Kamfanonin Raba Wutar Lantarki sun yi sanarwar durƙushewar babbar tashar da yammacin Lahadi, inda su ka ce “durƙushewar ta sake faruwa ne wajen 7 na yamma.
Lamarin ya jefa kusan dukkan manyan biranen Najeriya cikin duhu, ciki kuwa har da Babban Birnin Tarayya, Abuja.
Wannan ne karo na shida da durƙushewar ta faru, duk da dai wasu rahotanni sun tabbatar da cewa durƙushewar ta fi sau shida a cikin 2022.
Jaridar Punch ta ce sau 17 babbar tashar da durƙushewa a cikin 2022.
Gwamnatin Tarayya ta ɗora laifin kan rashin kulawa daga ɓangaren ma’aikatan tashar da kuma ƙarancin gas.
Kamfanin Raba Wutar Lantarki na Shiyyar Jos, wato Jos Electricity Distribution Plc, ya yi amfani da shafin sa na Facebook ya sanar wa kwastomomin sa batun lalacewar.
“Mahukuntan Kamfanin Raba Wutar Lantarki na Jos na sanar da jama’a cewa matsalar rashin wutar lantarki da ake fama da Ita, ta faru ne saboda durƙushewar babbar tashar wutar lantarki ta ƙasa.” Haka Babban Jami’in Sadarwa na kamfanin, Friday Elijah ya bayyana a shafin Facebook ɗin.
“Amma dai za mu dawo da hasken lantarki da zarar an gyara nan ba da daɗewa ba.”
Shi ma kamfanin raba hasken lantarki na Enugu ya yi irin wannan sanarwa, inda ya ce babbar tashar ta durƙushe wajen ƙarfe 6:49 na yammacin ranar Lahadi, 12 Ga Yuni, 2022.”
Shi ma kamfanin raba hasken lantarki na Legas, Eko Electricity Distribution Company Plc, ya ba kwastomin sa haƙuri, kamar yadda na Jos na Enugu ya yi.
Hakan nan shi ma KEDCO na Kaduna ya yi irin wannan sanarwar, ta bakin Jami’in Yaɗa Labarai na su, Abdulazeez Abdullahi.
Ministan Harkokin Makamashi, Abubakar Aliyu ya ce Gwamnati na nan na bakin ƙoƙarin ganin an inganta tare da ƙara yawan wutar lantarkin da ake samarwa.
Ita ma dai gwamnatin Buhari ta bi sahun sauran gwamnatocin baya, domin ita ma ta kasa cika alƙawarin samar da ingantacciyar wutar lantarki.
TINUBU/SHETTIMA: Fastocin ƙarya ne suka halarci taron Ƙaddamar da Shettima – Inji CAN
Ƙungiyar Kiristocin Najeriya, CAN, ta bayyana cewa duka Fastocin da aka gani sun halarci taron kaddamar Kashim Shettima da aka yi a hedkwatar jam’iyyar APC a Abuja ranar Laraba.
Kakakin kungiyar CAN, Bayo Oladeji ya bayyana cewa duk waɗanda aka gani a wurin taron sanye da dogayen rigunan fastoci a wannan wuri duk ba fastocin kwarai bane, na boge ne.
A yau Laraba ne aka ƙaddamar tsohon gwamnan jihar Barno Kashim Shettima mataimakin ɗan takarar shugaban kasa na Ac Bola Tinubu.
A wurin taron an ga wasu da dama sanye da kayan limamen coci-coci a wurin.
Hakan ya jawo cecekuce a musamman kafafen yaɗa labarai na yanar gizo inda wasu da dama ke tsine wa waɗannan fastoci, wasu kuma suna karyata cewa ba fastoci bane kayan ne suka siya a kasuwa suka sassaka domin su nuna kiristoci na tare da Tinubu.
Oladeji ya ce ” Waɗannan fastoci, fastocin karya ne.
Kaua ne suka sassaka domin a yaudari jama’a.
Abu da yadi ne za a siya akai wa tela ya ɗinka.
Amma mu dai kiristoci bamu tare da tafiyar Tinubu da ya  zaɓi musulmi mataimaki.
” Mu fa Kiristocin Najeriya bamu tare da zaɓin musulmi da Tinubu yayi har abada, domin cin fuska ne da rainin wayau ma ace wai mun bi irin wannan tafiya na shugaba musulmi, mataimakin shugaba musulmi.
Zaɓin Shettima ya daɗa rura wutar kiyayyarce kawai.
KOKAWAR MAI ƘI-FAƊI: Duk da LP ba ta samu ƙuri’a ko kashi 1% a zaɓen Osun ba, Peter Obi ya ce da shi aka yi gumurzun zaɓen gwamna
Ɗan takarar shugaban ƙasa a jam’iyyyar LP, Peter Obi, ya bayyana cewa duk da LP ba ta samu ƙuri’a ko kashi 1% a zaɓen Osun ba, an yi gumurzun zaɓen gwamnan Jihar Osun da su sosai.
A ranar Lahadi ce Hukumar Zaɓe ta Ƙasa INEC ta bayyana cewa Ademola Adeleke na jam’iyyar PDP ne ya lashe zaɓen gwamnan Jihar Osun, wanda aka yi a ranar Asabar.
Adeleke ya samu ƙuri’a 403,371, shi kuma Gwamna Adegboyega Olusola na APC ya samu 375,027.
Yusuf Lasun ne ɗan takarar LP, wanda ya samu ƙuri’u 2,729, wato kusan kashi 0.34 kenan na yawan ƙuri’un da aka jefa.
Amma duk da haka Peter Obi ya ce LP ta yi ƙoƙari sosai a wurin zaɓen.
“Ina taya ɗan takarar LP, Lasun Sulaiman Yusuf murnar fafata gumurzun zaɓen gwamnan Jihar Osun, kuma ina taya mataimakin takarar sa murna, wato Adeola Adekunle Atanda.
Sun shiga fagen daga, an kafsa da su kuma sun yi jarunta, duk kuwa da cewa ga yadda sakamakon zaɓen ya kasance.” Haka Obi ya ributa a shafin sa na twita ranar Lahadi.
“Rashin nasarar da LP ta yi a zaɓen gwamnan Jihar Osun, ba ya na nuni da yadda zaɓen shugaban ƙasa zai kasance ba a zaɓen shugaban ƙasa”.
Ya ce LP za ta bada mamaki sosai a zaɓen shugaban ƙasa nan da 2023.
Obi ya ce tunda dai bai fi wata ɗaya da shiga cikin LP ba, to sakamakon zaɓen kwanan nan kada ma ya tayar da hankalin ɗimbin magoya bayan sa, domin waɗanda su ka yi nasara da sauran waɗanda ake gogayya da su, tsoffin ‘yan alewa ne a siyasar ko a zaɓen.
PREMIUM TIMES Hausa ta buga yadda gwanin rawa, Sanata Adeleke, kawun Davido ya farfasa gangunan Buhari, Tinubu, APC da Oyetola ya lashe zaɓen gwamna.
Hukumar Zaɓe ta Ƙasa INEC, ta bayyana Ademola Adeleke na PDP cewa ya yi nasara a zaɓen gwamnan Jihar Osun.
Tugun ‘yan baƙin ciki ba zai kashe mini gwiwa ba – Minista Sadiya
Ministar Harkokin Jinƙai, Agaji da Inganta Rayuwa, Sadiya Umar Farouq, ta bayyana cewa duk wani tugu da ‘yan baƙin ciki masu son ganin bayan kyawawan shirye-shiryen inganta rayuwa da gwamnatin Buhari ke yi domin cimma burin ‘yanto ‘yan Nijeriya marasa galihu miliyan 100 daga ƙuncin fatara zuwa shekara ta 2030 ba zai kashe mata ƙarfin gwiwa ba.
Ministar ta bayyana haka ne a martanin da ta yi kan wani rahoto da wasu masu kiran kan su ‘APC Initiative for Good Governance’, wato Ƙungiyar Tabbatar da Nagartaccen Mulki na APC, su ka bayar inda su ka yi iƙirarin wai ta kwashe dukkan Shirye-Shiryen Inganta Rayuwa da ma’aikatar ta ke aiwatarwa na dukkan jihohin ƙasar nan ta kai su Jihar Bauchi.
Ƙungiyar, wadda a Bauchi ta ke, ta yi iƙirarin ne a sanarwar da wani mai suna Nasiru Cigari ya rattaba wa hannu, inda ta ƙara da cewa wai ministar ta bar aikin ofishin ta ta tare a Bauchi domin ta taimaka wa mijin ta, Eya Mashal Abubakar Sadique (mai ritaya) wajen yaƙin neman zaɓen da ya ke yi na zama gwamnan jihar a zaɓen shekarar 2023 a ƙarƙashin tutar jam’iyyar APC.
A martanin da mai taimaka mata ta musamman a aikin jarida, Madam Nneka Ikem Anibeze, ta fitar, ministar ta bayyana cewa ita kan ta wannan ƙungiya, ƙungiyar ƙarya ce domin babu ita, sannan zargin da ta yi wani shiri ne na mugunta haɗi da ƙage.
A cewar ta, “Tun daga lokacin da aka kafa wannan ma’aikata a cikin watan Agusta na shekarar 2019, aƙalla ‘yan Nijeriya miliyan 20 ne su ka amfana da shirye-shirye daban-daban na ma’aikatar.
Sun haɗa da matasan da su ka gama jami’a da ma waɗanda ba su gama ba su 1,064,774 waɗanda aka bai wa horo a ƙarƙashin shirin ‘N-Power’, waɗanda a cikin su Jihar Bauchi ta zama ta 11 daga cikin jihohi 36 da Gundumar Babban Birnin Tarayya.
Ta ce: “Jihohin da su ka fi amfana su ne Binuwai, Delta, Inugu, FCT, Kaduna, Kano, Legas, Osun, Oyo da Ribas, sannan sai Bauchi.
“A yanzu haka a ƙarƙashin shirin Ciyar Da ‘Yan Makaranta, jimillar yara miliyan 9.9 ‘yan aji 1 zuwa 3 a makarantun firamare na gwamnati 53,000 a duk faɗin ƙasar nan ana ba su abinci mai zafi sau ɗaya a duk ranar da su ka je makaranta, kuma Jihar Bauchi ita ce ta huɗu a yawan makarantun firamare da ke amfana da shirin, wato ta bi bayan jihohin Kano, Binuwai da Kaduna.
Haka kuma Kano ta fi kowace jiha yawan yaran da ake ciyarwa, daga ita sai Katsina, Kaduna, Neja, Jigawa, Binuwai, kafin Bauchi.”
Anibeze ta ce ministar, wadda Babban Sakatare ya wakilta, kwanan nan ta ƙaddamar da shirin Agajin Agajin Kuɗi ga Marasa Galihu a ranar 4 ga Yuli, 2022 a garin Oshogbo na Jihar Osun.
Ta ƙara da cewa: “Ya kamata wannan ƙungiyar ƙaryar ta faɗa wa mabiyan ta abin da ya sa Hajiya Sadiya Farouq ba ta fara rabon kuɗin ga mabuƙatan da ke Jihar Bauchi ba.
Ta ce: “Sadiya Umar Farouq ‘yar siyasar Nijeriya ce wadda ba ta damu da ƙabilanci ba, sannan uwa ce kuma matar aure, mai taimakon jama’a kuma Musulmar gaske.
Ta na raba kayan agaji daidai wa daida ga talakawa mabuƙata ba tare da la’akari da jihar da mutum ya fito ba ko yaren sa ko addinin sa.
“In ba domin kada a ce mun ƙyale ba, to, da wannan ma’aikata ba ta ɓata lokacin ta da kuzarin ta har ta kula kashi ba wajen maida martani ga wannan ƙazamin rahoton na wannan sakaryar ƙungiyar ta ‘yan neman ganin bayan mutum, to amma mun ga ya dace a gyara ɓarnar da su ke son aikatawa.
“Sadiya Farouq dai ‘yar asalin Jihar Zamfara ce wadda ke auren tsohon Hafsan Hafsoshin Mayaƙan Sama, Eya Mashal Abubakar Sadique.
Kasancewar ta matar ɗan Jihar Bauchi ya ba ta damar da duk wata mace ‘yar Bauchi ta ke da ita.
“Saboda haka, wannan ƙungiya mai suna ‘APC Initiative for Good Governance’ wadda ba a san ta ba kuma ba ta da rajista, ba za ta iya hana ta shuka ko cin moriyar wani alheri na cigaban jihar mijin ta ba daidai da haƙƙin jihar a kason da ma’aikatar da ta ke jagoranta ta bayar, kuma duk wata kutungwila da ƙarya da aka shirya ba za su hana ta mara wa mijin ta baya ba a ƙudirin sa na siyasa.
“Babu wani lokaci da Sadiya Umar Farouq ta taɓa karkatar da Shirye-shiryen Inganta Rayuwa na jihohi 36 da Gundumar Birnin Tarayya zuwa Bauchi, kuma ba ta taɓa barin ayyukan ofis da su ka rataya a wuyan ta ba ta koma Bauchi.
“Akasin hakan ma, ta na aiki ba tare da gajiyawa ba kuma bilhaƙƙi da gaskiya wajen tabbatar da cewa babu wani mabuƙaci ɗan Nijeriya da aka bar shi cikin yunwa, tare da nufin ɗaga matsayin su daga inda ta same su.
“Mai girma Minista, jim kaɗan bayan ta ƙaddamar da Shirin Bada Tallafin Kuɗi Ga Mabuƙata, ta tafi Saudiyya domin sauke farali, tare da amincewar mai girma Shugaban Ƙasa, kuma ana sa ran dawowar ta bakin aiki a wannan makon.
“Ba mu damu da yanayin da ƙungiyar ‘APC Initiative for Good Governance’ ta samu kan ta a ciki ba na firgicin ganin martaba da manyan nasarorin da ministar ke samu, domin dai ita babban abin da ke gaban ta shi ne ta sauke nauyin da aka ɗora wa ma’aikatar ta.
“A yayin da Sadiya Umar Farouq ta fuskanci alƙibla tare da jajircewa kan muradin mai girma Shugaban Ƙasa na ƙarfafa rayuwar ‘yan Nijeriya ta hanyar fito da shirye-shirye daban-daban don tabbatar da an kula da kowane mabuƙaci ɗan Nijeriya, sai ga wasu marasa aikin yi waɗanda siyasa ba ta yi da su a Jihar Bauchi, waɗanda ba su da wata gudunmawar alheri da za su iya kawowa, sun koma zaman haifar da rikici maras alfanu, su na haifar da saɓani da rashin jituwa, su na ɓata lokacin su wajen sarar mai girma Minista.
“Su kuwa talakawa mabuƙata, waɗanda saboda su ne aka kafa Ma’aikatar Jinƙai, Agaji da Inganta Rayuwa, su na murna da kyakkyawan shugabancin da Sadiya Umar Farouq ta ke yi.
Ta na aiki tuƙuru domin a rage fatara a ƙasar nan, kamar yadda mai girma Shugaban Ƙasa ya ƙudirci ceto ‘yan Nijeriya miliyan 100 daga ƙangin fatara.
“Ministar, da ma’aikatar ta, ba su damu da irin waɗannan ƙananan maganganun da ake kitsawa ba, kuma ko kaɗan ba za su yi ƙasa a gwiwa ba wajen ƙoƙarin da su ke yi na tabbatar da sun kawo waraka ga mabuƙatan ƙasar nan.”
Ambaliyar ruwa ya yanke karamar hukumar Gulani daga yankin jihar Yobe – Gwamna Buni
Gwamnan jihar Yobe Mai Mala Buni ya bayyan cewa ambaliyar ruwa ta hana shiga da fice daga karamar hukumar Gulani zuwa sauran bangarorin jihar.
Gwamna Buni ya fadi haka ne a wata takarda da mai taimaka masa kan harkokin yada labarai Mamman Mohammed ya saka wa hannuranar Litinin.
Buni ya ce ambaliyar ruwan ya mamaye hanyar Gujiba zuwa Gulani dake da nisan kilomita 500 dake kusa da jihohin Borno da Gombe.
Ya ce ambaliyar ya lashe gidaje da dabbobin mutane da dama a karamar hukumar.
Buni ya ce ya umurci hukumar bada agajin gaggawa ta jihar da na kasa da su gudanar da bincike domin gano iya barnan da ambaliyar yayi tare da samar da tallafi wa mutanen da ambaliyar ta shafa.
Shugaban karamar hukumar Gulani Ilu Dayyabu ya ce ambaliyar ta ci gidaje da shaguna sama da 100 a kauyukan Kukawa, Bularafa da Bulunkutu.
Dayyabu ya ce hanya daya dake shiga kauyen Bukci da aka yi wa kwalbati, ambaliyar ya rusa shi.
Ya ce ambaliyar ya shafi kauyuka 9 daga cikin 12 din dake karamar hukumar.
Wadannan kauyuka sun hada da Sabai, Jibulwa, Bara, Gagure, Kushmega, Garin Tuwo, Teteba, Ruhu da Gulani.
Ba mu da masaniyar ɗaukar tsohon ɗan Boko Haram aikin tsaron gidan kurkuku -Babban Kwanturolan Kurkuku
Shugaban Hukumar Kula da Gidajen Kurkuku na Ƙasa, Haliru Nababa, ya bayyana cewa ba shi da masaniyar an ɗauki tsohon ɗan Boko Haram aikin tsaron gidajen kurkuku.
Tsohon ɗan Boko Haram ɗin da ake magana dai shi ne Wilberforce Yohanna, wanda Premium Times ce ta buga labarin ɗaukar na sa a labaran jaridar na makon jiya.
Nababa ya yi wannan iƙirarin na rashin sanin ɗaukar Yohanna, a lokacin da ake tattaunawa da shi a shafin Tiwitar, wanda PREMIUM TIMES ce ta shirya tattaunawar.
An yi tattaunawar ce kan makomar biyo bayan Boko Haram ɓangaren ISWAP sun kai wa Kurkukun Abuja da ke Kuje.
Kwanturolan Kurkuku ya ce ba a sanar da shi cewa Yohanna, wanda ke da lambar ɗauka aiki ta ‘Mataimakin Jam’i (Assistant Cadre) ASC11 da ke aiki Gidan Kurkukun Yola cewa tsohon ɗan Boko Haram ba ne, har sai da ya karanta binciken da PREMIUM TIMES ta buga.
Sai dai kuma ya ce Hukumar Kula da Gidajen Kurkuku ta Ƙasa ta kafa kwamitin binciken lamarin.
“Wato gaskiyar magana ba a kawo min wani abu mai kama da ɗaukar tsohon ɗan Boko Haram ba.” Inji shi.
Duk da Haliru ya ce ba a sanar da shi ba, amma kuma PREMIUM TIMES ya samu kwafen wata takardar gargaɗi wadda ta riƙa yawo a cikin hukumar mai ɗauke da cewa an fa gano Yohanna tsohon ɗan Boko Haram ne.
PREMIUM TIMES Hausa ta buga Rahoton Musamman, kan yadda aka bankaɗo tsohon ɗan Boko Haram ya zama Jami’in Gidan Kurkuku, watanni biyar kafin farmakin Kurkukun Kuje.
Amma kuma mahukuntan hukumar su ka binne maganar, har sai da wannan jarida ta fallasa, sannan maganar ta fito fili.
Ga Labarin Nan:
Mai barci ya tashi, na tsaye ya zauna, mai tafiya ya dakata ya sha labarin yadda tsohon ɗan Boko Haram ya zama ma’aikacin tsaro a gidan kurkuku, wanda aiki ne gwamnatin tarayya ke ɗauka.
Ranar 18 Ga Fabrairun da ya wuce ne balli ya tashi a Sabon Gidan Kurkukun Yola a Jihar Adamawa, inda aka gano cewa a cikin sabbin ma’aikatan kurkukun, har da wani gwanin iya harbi da sarrafa manyan bindigogi mai suna Wilberforce Yohanna.
Hankalin manyan jami’an kurkukun ya tashi da su ka gano cewa Yohanna tsohon ɗan Boko Haram ne.
Wasu sahihan bayanan sirri da Hukumar Kula da Gidajen Kurkuku ta rubuta dangane da Yohanna, sun faɗo hannun PREMIUM TIMES, wadda bayan ta tabbatar da lamarin, buga labarin ya zama wajibi.
Yadda Aka Gano Yohanna Tsohon Ɗan Boko Haram Ne:
An gano Yohanna tsohon ɗan Boko Haram ne tun a wurin bada horo ga sabbin-yanka-raken da ake ɗauka, inda aka je koya masu yadda ake sarrafa bindiga ƙarama da babba.
Jami’an bayar da horo sun lura ko a cikin su babu wanda ya kai Yohanna iya sarrafa bindiga ƙarama ko babba.
Iya loda harsasai da hanzari a cikin ƙwarewa, ba a fi shi iyawa ba, sai dai ya koyar, amma ba a koya masa ba.
Yohanna ya zama abin kallo ga jami’an bayar da horo ganin yadda ya ke yi wa bindiga filla-filla, ya kuma haɗa ta a cikin ƙwarewa.
Tun a wajen riƙe bindiga babba da ƙarama aka fahimci Yohanna da wani gogarma ne.
An tafi da shi wajen masu bincike, inda bayan an sheƙa masa ruwan tambayoyi, sai ya faɗa masu cewa a gaskiya shi fa tsohon ɗan Boko Haram ne.
Yohanna ya shaida masu cewa amma shi ba aƙidar Boko Haram ya ke da ita ba.
Ya yi iƙirarin cewa kama shi ‘yan Boko Haram su ka yi, su ka kuma tilasta shi ɗaukar makami ya taya su yaƙin tsawon shekaru biyu.
Daga baya ne ya ya samu wata dama da sa’a, ya tsere, ya kuɓuta daga hannun su.
A cewar sa fa.
Sai dai kuma ba a tantance ba shin bayanin yadda ya shiga Boko Haram ɗin da ya yi gaskiya ne, ko kuma ya danne gaskiyar, ƙarya kawai ya yi?
An ɗauki Yonanna aikin kula da kurkuku watanni biyar kafin Boko Haram su kai wa Kurkukun Kuje mummunan harin da har su ka kuɓutar da ‘yan uwan su 64 da kuma haddasa arcewar ɗaurarru fiye da 400.
Majiya daga kurkukun ta shaida wa PREMIUM TIMES cewa lamarin Yohanna ya zame wa Hukumar Kula da Kurkukun Najeriya alaƙaƙai.
Ga shi dai an samu tantagaryar ɗan Boko Haram a cikin su, amma ba a son ɗaga murya don kada ‘yan jarida su yi labari su watsa duniya.
Binciken da PREMIUM TIMES ta yi a cikin jami’an da su ka nemi a ɓoye sunan su, sun tabbatar da cewa, irin birkitaccen tsarin da ake bi idan za a ɗauki sabbin jami’an kurkuku, lalataccen tsari ne, wanda kuɗi kawai mai neman aiki zai biya a ɗauke shi aikin.
“Ba a maganar cancanta, kawai iyar kuɗin ka iyar shagalin ka.
Wanda za a ɗauka a matakin Level 8 na ma’aikacin gwamnatin tarayya, zai biya naira 800,000.
Matakai na zuwa na ƙasa kuwa a kan biya naira 400,000 ko sama da haka.” Inji wata majiya da ta ce shi ya sa mai laifi ba zai yi wahalar samun shiga aikin jami’an tsaron kurkuku a Najeriya ba.
Idan ba a manta ba, tsohon Gwamnan Jihar Yobe, Sanata Ibrahim Geidam ne ya bijiro da ƙudirin yafe wa tubabbun Boko Haram, a Majalisar Dattawa, kuma aka amince har ƙudirin ya zama doka cikin 2020.
Bayan ƙudirin ya zama doka, an kafa Hukumar Yi Wa Tubabbun Boko Haram Wankin Kankarar Mummunar Aƙida, Koya Masu Sana’o’i da Maida Su Cikin Jama’a.
Sai dai kuma mutane da dama sun riƙa kushe wannan shiri, su na cewa wasu ba tuba su ke yi ba, su na komawa daji wurin Boko Haram duk su kwashi bayanan sirri su kai wa kwamandojin Boko Haram.
Yayin da al’ummar da tubabbun ‘yan Boko Haram ɗin su ka fito cikin su ke ƙyamar sake zama tare da su, Gwamna Babagana Zulum na Barno ya taɓa cewa shirin tarairayar tubabbun ‘yan Boko Haram ɗin ba shi da fa’ida, domin wasun su daji su ke komawa su sake ɗaukar makami.
Sannan kuma za a iya tunawa a ranar Alhamis ce Shugaban Majalisar Dattawa, Sanata Ahmad Lawan ya yi iƙirarin cewa shi ya na ganin da haɗin bakin wasu jami’an kurkuku Boko Haram su ka fasa kurkukun Kuje.
PREMIUM TIMES ta tuntuɓi Kakakin Yaɗa Labaran Hukumar Kula da Kurkukun Najeriya, Abubakar Umar, wanda ya ce labarin ɗaukar tsohon ɗan Boko Haram aikin tsaron kurkuku ba gaskiya ba ne, ƙarya ce.
Sai dai kuma PREMIUM TIMES ta gano cewa shi ma ɗin bai faɗi gaskiya ba, domin labarin ɗaukar Yohanna aiki ya bazu sosai a cikin manya da ƙananan jami’an Hukumar Kula da Gidajen Kurkukun Najeriya.
Kungiyar NUPENG ta yi wa Ƙungiyar Ƙwadago mubaya’ar shiga zanga-zanga saboda rufe jami’o’i
Ƙungiyar Gamayyar Ma’aikatan Harkokin Fetur da Gas (NUPENG) ta bayyana goyon bayan cewa za ta shiga cikin zanga-zangar da Ƙungiyar Ƙwadago ta Ƙasa (NLC) za ta yi a kan yajin aikin da malaman jami’o’i ke yi a ƙarƙashin ASUU.
Shugaban NLC Ayuba Wabba, dai  tun a ranar 1 Ga Yuli ya ce Ƙungiyar Ƙwadago za ta fito zanga-zanga idan yajin aikin ya ƙi ci, ya ƙi cinyewa.
An dai shafe watanni biyar kwanan malaman jami’o’i na yajin aiki, wanda su ka fara tun a ranar 14 Ga Fabrairu.
Ganin haka ne su ma Ƙungiyar Ma’aikatan Jami’o’i manyan su da ƙanana su ka shiga yajin aikin.
Hakan ya janyo gaba ɗayan ayyuka a jami’o’i tun daga koyarwa da ayyukan gudanarwa su ka tsaya cak.
A cikin sanarwar da NUPENG ta fitar, ta tofa wa gwamnatin tarayya yawu a fuska, saboda ta kasa magancewa da kuma shawo kan yadda za a daina yajin aikin.
“Saboda haka mu ma’aikatan NUPENG za mu shiga zanga-zanga domin taya NLC nuna wa gwamnati damuwar mu kan mawuyacin halin da jami’o’in Najeriya ke ciki.
Za mu shiga wannan zanga-zangar wadda za a yi a dukkan faɗin ƙasar nan.”
Sanarwar na cikin takarar da Shugaban NUPENG Williams Akporeha da Babban Sakataren NUPENG Afolabi Olawale su ka sanya wa hannu.
NUPENG ta ce ta damu ƙwarai da wannan dogon yajin aiki da ASUU, NASU da SSANU ke yi, wanda ya durƙusar da karatun jami’a a faɗin ƙasar nan.
Cikin wannan makon ne ASUU ta maida wa Shugaba Muhammadu Buhari raddi, biyo bayan gargaɗin da ya yi wa ƙungiyar, inda ya ce “yajin aikin ya isa haka nan.
A cikin raddin, ASUU ta ce “yajin aikin bai isa haka nan ba, tukunna ma tukun, tunda gwamnati ta maida darajar jami’o’i kamar darajar sakandare.”
Ƙungiyar Malaman Jami’o’i ta Najeriya (ASUU), ta yi wa Shugaba Muhammadu Buhari raddi kan kurari da roƙon da ya yi masu cewa su koma bakin aiki, saboda “yajin aikin ya isa haka nan.”
ASUU ta bayyana cewa, “ai tukunna ma tukun, yajin aikin bai isa haka nan ba, har sai Shugaban Ƙasa ya tashi ya magance matsalolin da su ka dabaibaye jami’o’i da lalacewar darajar karatun jami’a a ƙasar nan tukunna.”
ASUU ta zargi Buhari da yin watsi da matsalolin dasu ka dabaibaye jami’o’i da su ka haifar da taɓarɓarewar karatun jami’a a Najeriya.
ASUU ta ce Buhari ya na nuna wasu alamomi da sagwangwaman da ba su yi kama da na mai shugabancin ƙasa ba.
A cikin wata sanarwa da Kodinetan ASUU da ke Jihar Legas, Adelaja Odukoya ya fitar kuma ya saka mata hannu a ranar Laraba, ya bayyana cewa, “ai tukunna ma tukun, yajin aikin bai isa ba, tunda aka maida jami’o’i dandalin biyan bukatun ‘yan siyasa da kuma dandalin karkatar da kuɗaɗe da sunan ayyukan mazaɓu.
“Ai yajin aiki tukunna ma tukun, tunda gwamnati ta wulaƙanta darajar jami’o’i, har su ka yi taɓarɓarewar da ake yaje ɗaliban da idan sun fita ba su iyawa kuma ba su da basirar yin aikin da za su ci moriyar kwasa-kwasan da su ka yi, ballantana har su yi gogayya da na wasu ƙasashen duniya.
“Ai yajin aiki tukunna ma tukun, tunda dai gwamnati ta sakwarkwatar da darajar ilmi a jami’o’i, sun koma kusan daraja ɗaya da sakandare.
Bangon Kurkukun  Abuja ba shi da nagartar jure rugugin makaman ‘yan Boko Haram -Shugaban Gidajen Kurkuku
Shugaban Hukumar Kula da Gidajen Kurkuku ta Ƙasa Haliru Nababa, ya bayyana ƙarara cewa ba a gina Kurkukun Abuja da ke Kuje da nagartar jure dafin rugugin manyan malaman Boko Haram ba.
Nababa ya yi wannan furucin a lokacin da ake wata doguwa kuma zazzafar tattauna makomar tsaro a gidajen kurkukun Najeriya, wanda PREMIUM TIMES ta jagoranci tattaunawar a shafin ta na Tiwita, a ranar Litinin.
A cikin tattaunawar wadda aka shafe fiye da sa’o’i biyu, an yamutsa gashin baki da manyan masana harkokin tsaro da sauran su a shafin tiwitar.
Nababa ya ƙara da cewa wasu daga cikin matsaloli ko ƙalubalen da Gidajen Kurkuku ke fuskanta shi ne matsalar manyan makamai.
“Sannan kuma jami’an tsaron mu  ba su da manyan bindigogi irin waɗanda Boko Haram su ka kai wa Kurkukun Kuje hari da su.”
Da ya ke magana kan rashin yin amfani da rahotannin sirri na ‘yan leƙen asiri kuwa, Nababa ya ce tabbas an samu rahotannin sirrin akwai alamomin za a kai hari a yankin.
“Amma ba gaskiya rahotannin ba su ce takamaimai ga wurin da za a kai harin ba.
Kuma ba a ce hususan a Kurkukun Kuje za a kai harin ba.”
Haka kuma ya ce jami’an tsaron Gidan Kurkukun Kuje sun yi kaɗan ɗin da za su iya tarar-aradun jure farmakin Boko Haram, a daren da su ka dira kurkukun.
Nababa ya ce “Gidan Kurkukun Kuje ya na ɗaukar ɗaurarru 3,000.
Amma ba a gina bangon gidan don jure rugugin wutar da Boko Haram su ka buɗe a ranar Talatar da su ka kai harin ba.
Kai ko bindigogin mu ma ba su iya gogayya da manyan bindigogin Boko Haram.” Inji Nababa.
PREMIUM TIMES ta buga labarin yadda ISWAP su ka raba wa ɗaurarrun da su ka kuɓutar daga Kurkukun Kuje Naira 2,000 kowa ya yi kuɗin mota zuwa gida
Mazauna garin Kuje, musamman waɗanda ke kusa da kuma bayan kurkukun da aka kai wa hari, sun bayyana wa wakilin mu yadda lamarin ya faru, wanda su ka ce ba su fatan su ga maimaicin wani abu mai kama da haka.
Farmakin wanda aka kai a ranar Talata, ya yi sanadiyyar arcewar ɗaurarru 800 daga cikin mutum 994 da ke tsare su a ciki.
Sai dai kuma jami’an kurkukun sun ce an kamo 442, amma kuma har yanzu babu labarin sauran 443 da su ka tsere.
Wani maƙaucin kurkukun mai suna Micheal, ya shaida wa wakilin mu cewa maharan aƙalla za su kai 100.
Ya ce ba garkiya ba ne da gwamnati ta ce kimanin minti 30 maharan suka yi.
“Gaskiya sun fi awa biyu a kurkukun.
Saboda tun ƙarfe 9 na dare su ka dira, kuma 11 su na wurin.
“Ni ina ƙofar gida tare da wani aboki na, mu na shirin hawa babur mu je wani wuri, wajen ƙarfe 9 na dare, kawai sai mu ka fara jin ƙara da rugugi.
Ni da farko na yi zaton ko nakiya ce ake fasawa ma.
Wannan ƙarar rokoki ne da aka riƙa harbawa don a fasa bangon kurkukun.”
Micheal ya ce da ya ga abin ba na wasa ba ne, ya dafe ƙeya ya shiga gida a guje.
“Na nufi gida a guje.
Wani soja daga cikin waɗanda ke gadin kurkukun ya biyo ne shi ma a guje, mu ka runtuma mu ka afka cikin gida.
Sojan nan ya yi sauri ya cire yinifom ɗin sa.
Mu ka shige ƙarƙashin gado.”
“Bindigogin da maharan ke amfani da ita, manya ne sosai, kuma da harsasai kawai ke fita, ba ƙaƙƙautawa.”
Wani kuma da aka zanta da shi, ya ce sun ga yadda ɗaurarru su ka riƙa fita su na tserewa.
“Wasu ma tafiyar taƙama su ke yi abin su.
Wasu kuma gudu wasu sauri.
“Maharan sun riƙa raba wa waɗanda su ka tsere ɗin kowane naira 2,000 domi ya yi kuɗin mota.
Wani wanda ya kasa tafiya ne da ya ga ba zai iya ba, wataƙila saboda rauni, ya shaida mana haka.
Har ma ya yi ƙoƙarin maida naira 2,000 ɗin da ya ce an ba shi.”
Ya shaida wa PREMIUM TIMES cewa maharan sun tsallako rafi ne su ka kai harin.
Maimakon korafi kan ‘yan takara musulmai, watsi da tsarin karba-karba da PDP ta yi shine abin korafi – Nebena
Tsohon kakakin jam’iyyar APC, Yekini Nebena ya yi kira ga masu zargin ba a yi musu adalci ba wajen zaben mataimakin shugaba da Bola Tinubu yayi Musulmi cewa suma idan haka ne ai son kai ne suka yi domin shi masu addinin gargajiya ina sukuma za a ajiye su.
Nebena ya ce idan adalci ake magana, ina aka saka masu bin addinin gargajiya.
Ko su ba mutane bane.
Haka kuma gwamnonin yankin kudu da dukan su ‘yan addini daya ne, me suka tsinana wa mutane?
” Ai bai kamata ace wai saboda addini, ayi ta tada jijiyoyin wuya ba.
APC ce ta yi abinda ya dace inda ta maida mulki yankin kudancin kasar nan.
PDP wancakalar da tsarin tayi ta maida wa yankin Arewa da ke kai ta cigaba.
” Da gangar PDP ta yi watsi da tsarin karba-karba don ta dadada wa wani mutum daya da yankin sa, maimakon a nan ne mutane za su tada jijiyoyin wuya sai wadanda suka yi abinda ya dace, kawai dan abin ya zo akan gaba, dukkan su musulmai ne shikenan ba a yi daidai ba kenan.
Tun bayan da dan takarar shugaban Kasa na APC Bola Tinubu ya bayyana Kashim Shetima dan takarar mataimakin shugaban kasa, ake ta yin ceccekuce akai saboda dukkan su musulmai ne.
Kiristoci sun fito karara sun nuna adawarsu ga wannan zabi, inda wasun su suka ce ba za su bi tafiya Tinubu ba.
Sanata Abbo Elisha wanda dan jam’iyyar APC ne ya ce ba zai bi Tinubu ba a zabe mai zuwa.
‘Yan bindiga sun kashe mutum 27 a cikin makon jiya a Najeriya
An samu raguwa a yawan mutanen da ‘yan bindiga suka kashe a kasar nan inda a makon jiya mutum 27 ne  suka kashe.
Daga cikin mutanen da aka kashe 22 farin hula ne,  ‘yan sanda 4, sibul difens daya.
Kai wa jerin gwanon motocin shugaban ƙasa Muhammadu Buhari a Daura jihar Katsina da Kai wa gidan yarin Kuje a Abuja na daga cikin hare-haren da ‘yan bindiga suka yi a makon jiya.
Kudu maso Gabas
A ranar Lahadin da ya gabata a jihar Abia mutane sun banka wa wasu mutum uku da ake zargi ‘yan fashi da makami a karamar hukumar Aba.
Barayin sun saba yi wa masu sana’ar POS fashi musamman wadanda ke kauyen Abayi dake hanyar Aba zuwa Owerri a Aba.
Bayan haka a ranar Litinin  mutane sun cinna wa wasu mutane biyu  wuta a bisa zargin su matsafa ne.
Kudu maso Yamma
A kauyen Igoba dake karamar hukumar Akure ta Arewa  a jihar Ondo ‘yan bindiga sun kashe wani mai gadin gidan manfetur mai suna Sunday ranar Litini.
Maharan sun kuma cinna wa gidan man wuta sannan suka tafi.
Arewa ta Tsakiya
Akalla mutum 12 ne suka mutu a wani mummunar rikicin da aka yi tsakanin ‘yan bindiga da ‘yan kungiyar sa kai a jihar Filato.
Mazauna kauyen Zak dake karamar hukumar Wase sun ce maharan sun afka kauyen su domin kashe kowa a kauyen.
A jihar Kwara ‘yan bindiga sun kashe wani dan sanda Adebayo Adeforiti sannan suka yi garkuwa da dan kasan Chana dake aiki a Kamfanin CGC dake hanyar Shao/Oloru.
Kakakin rundunar ‘yan sandan jihar Okasanmi Ajayi ya ce hakan ya faru ranar Lahadin da ya gabata.
NDLEA ta yi kamen masu harƙallar muggan kwayoyi, har da wanda ya kantara kashin kullin ‘KoKen’ 47
Hukumar Hana safara da tu’ammali da muggan Ƙwayoyi, NDLEA ta kama wani matashi dan shekara 26 mai suna Aloysius Onyekwe da kulin hodar ibilis guda 47.
Hukumar ta kama Onyekwe a Ibadan bayan ta samu bayanan siri game da harkallar kwayoyi da yake yi.
Darektan yada labarai na hukumar Femi Babafemi ya sanar da haka a Abuja.
Babafemi ya ce hukumar ta kama Onyekwe a hanyarsa ta zuwa kasar Algeria ta jihar Sokoto a mota.
Ya ce a lokacin kulin hodar ibilis din na cikin matashin inda bayan an kama shi ya yi bahayan su sau biyar.
“Onyekwe dan asalin karamar hukumar Owerri ta yamma ne a jihar Imo.
Hukumar ta kama shi a ranar 3 ga Yuly a Ojoo park za shi jihar Sokoto inda daga nan ya wuce zuwa kasar Algeria.
“Hukumar ta kama Onyekwe tare da wata matashiya Blessing Nwoke mai shekara 18.
Sannan kuma a jihar Oyo hukumar ta kama wani  dillalin kwayoyi mai suna Mustapha Ijabula mai shekara 22 da kwayoyin tramadol 1,900.
Hukumar ta kama Ijabula a Yola jihar Adamawa yayin da hukumar ke caje mutane da motoci a kan hanyar Legas zuwa Ibadan.
NDLEA dake aiki a ruwa ta kama  Fonkou Dassi mai shekara 31 da kwayoyin tramadol 6,000 ranar Juma’a.
Hukumar ta kama Dassi yayin da ya shiga jirgin ƙasa za shi kasar Kamaru.
Dassi ya boye kwayoyin tramadol a cikin kwalin indomine.
hukumar ta kama wani shahararren dillalin muggan kwayoyi mai suna Uduak Samuel mai shekara 29 ranar 5 ga Yuli a kotun da aka gurfanar da matarsa.
Samuel ya gudu ya bar tabar wiwi da ya kai nauyin kg 9.
Bayan haka, Hukumar ta kama wata dillaliyar muggan kwayoyi Beauty Dauda Mai shekara 27 a jihar Edo da muggan kwayoyi da suka hada da Meth, hodar ibilis na ruwa, tabar wiwi da garin hodar ibilis.
NDLEA ta kama Beauty a hanyar zuwa jihar Legas daga Benin City ranar 6 ga Yuli.
Ƴan bindiga sun saki fasinjojin jirgin Kasa 7
Tukur Mamu ya bayyana cewa ƴan bindiga sun saki ƙarin wasu fasinjojin jirgin kasa da suka yi garkuwa dasu.
Waɗanda aka saki sun haɗa da Muhammad Daiyabu Paki, Bosede Olurotimi, Abubakar Zubairu, Alhassan Sule, Sadiq Ango Abdullahi, Aliyu Usman Muhammad Abuzar Afzal dan asalin kasar Pakistani.
Mamu ya ce sai da suka yi tafiyar kilomita 40 a cikin daji kafin nan suka gamu da sojojin da suka raka su zuwa Kaduna.
Har yanzu akwai sauran fasinjoji tsare a hannun ƴan bindigan wanda ke jiran tsammani.
Fasinjojin sun shafe kwanaki sama da ɗari tsare a hannun ƴan bindiga.
Masu layya sun karkata zuwa ga Rakuma a Kano
Bana dai kakar  masu siyar da rakumi a jihar Kano ta yanke saka domin kuwa masu layya sun rika tururuwa zuwa latukan inda ake saida rakuma ne suna siya domin yin Layya gobe Asabar
A ranar Juma’a wakilin PREMIUM TIMES ya zazzagaya cikin kasuwar dabbobi dake Kofar Na’isa jihar Kano inda ya ga layin ‘yan raguna da shanu ya cika makil da rakuma.
Da yake tattaunawa da Idris Illiyasu daga jihar Sokoto dake siyar da raguna a kasuwar ya koka da rashin cinikin raguna a bana a kasuwar.
Illiyasu Wanda shine shugaban masu siyar da raguna a kasuwar ya ce bana cinikin raguna ya yi kasa sosai saboda tsada da suka yi.
Ya ce ragon da aka saida shi naira 40,000 a bara ya kai naira 60,000 a bana.
Haka kuma na naira 90,000 ya kai naira 105,000 zuwa sama.
“Abin mamakin dake faruwa a bana shine yadda mutane ba su siya raguna da kamar yadda aka saba yi a shekarun da suka wuce.
“Na dade ina kasuwancin raguna amma ban taba ganin yadda farashin rago ya tashi ya yi tsada kamar a bana ba.
Haka kuma suma masu saida shanu syn koka kan yadda ciniki yayi kasa matuka.
Su ko mutane masu Layya sun ce babban dalilin da ya sa suka koma ma rakuma a bana shine, rakumi ya fi su arha
” Rakumin naira 200,000, ya fi shanun naira 500,000 ɗin da zaka siya nama.
Ka ga kowa zai samu isasshen nama, a ci a yi kyuata da sadaka da shi.”
KWANAKI 100 BAYAN HARIN JIRGIN ƘASAN ABUJA: Yadda Boko Haram su ka ruguza Kurkukun Abuja, su ka ƙwaci dakarun su 64 da ke tsare
Bayanan da ke ci gaba da fitowa bayan mummunan harin  da ɓangaren ISWAP na Boko Haram su ka kai wa Kurkukun Kuje, har su ka kuɓutar da zaratan su 64 na nuna cewa tsarin tsaro da leƙen asirin Najeriya na da gagarimar matsala sosai.
Kwana ɗaya bayan kai harin, Shugaba Muhammadu Buhari ya kai ziyarar gani da ido a kurkukun, inda bayan an kewaya da shi ya ga irin ɓarnar da aka yi, ya cika da mamakin da har ya taƙarƙare a cikin fushi ya yi wa hukumomin tsaron Najeriya tambayoyi guda bakwai da za a shimfiɗa su a cikin rubutun nan.
Boko Haram sun kai wa Kurkukun Kuje hari wajen ƙarfe 10 na dare a ranar Talata.
Sun yi nasarar biyan bukatun su da su ka shafe kwanaki 100 su na neman Gwamantin Tarayya ta biya masu, amma abin ya faskara.
Bayan da ISWAP su ka kai wa jirgin ƙasan da ya tashi daga Abuja zuwa Kaduna hari a ranar Litinin, 28 Ga Maris, sun yi garkuwa da mutane fiye da 60, wato adadin zaratan mayaƙan su 64 da ke tsare a Kurkukun Kuje.
Daga cikin abin da su ka buƙata kafin su saki waɗanda su ka yi garkuwa da su, akwai ‘ya’yan su ƙanana da su ka ce an ƙwace daga iyayen yaran mata, aka kai su Jihar Adamawa gidan rainon yara aka tsare.
Bayan an shafe kwanaki ana sa-toka-sa-katsi, an sakar masu ‘ya’yan su, su kuma suka saki mutum 11 daga cikin waɗanda ke hannun su tun lokacin da suka kai wa jirgin ƙasa hari.
Yayin da ake ci gaba da tattaunawa da su ta hanyar ganin an biya masu buƙatar su ta biyu, wadda sauran ‘yan Najeriya ba su san ko wace ce ba, katsam kwanaki 100 cif bayan farmakin jirgin ƙasa, sai ISWAP su ka darkaki Kurkukun Abuja, su ka keta matakan tsaro da ƙarfin tsiya, su ka ruguza kurkukun, har su ka kuɓutar da zaratan su 64, kuma sauran fursunoni fiye da 400 su ka arce, har yau babu labarin su.
Kwana ɗaya bayan kai harin, muhimman batutuwa uku sun faru a ƙasar nan dangane da kai harin.
Na farko dai ISWAP sun fito sun ɗauki alhakin kai harin.
Saboda gadara da nuna gazawar jami’an tsaron Najeriya, har bidiyo ISWAP su ka yaɗa, wanda su ka yi rikodin ɗin yadda su ka kuɓutar da zaratan na su, har su na fita su na kabbara, “Allahu Akbar!”
Batu na biyu kuma shi ne bayanin da mai shiga tsakani kuma ɗan sasanta neman mafita, Tukur Mamu ya fitar a ranar Laraba, inda ya sa ya tsegunta wa jami’an tsaron Najeriya yiwuwar kai harin, amma ba su hanzarta yin abin da ya dace su yi ba.
Mamu, wanda shi ne Kakakin Yaɗa Labaran Sheikh Ahmad Gumi, kuma Mawallafin jaridar Desert Herald, ya yi iƙirarin cewa buƙatar ISWAP ta biyu kafin su saki sauran fasinjojin jirgin da ke hannun su, ita ce sakar masu zaratan su 64 da ke tsare a Kurkukun Kuje.
Mamu ya ce an yi ya yin ja-in-ja tsakanin ISWAP da Gwamnatin Najeriya har dai aka sakar masu zarata 10 daga cikin 64.
Ba zato ba tsammani sai aka tashi da rugugin kai hari a kurkukun Kuje, har aka kuɓutar da Boko Haram/ISWAP 64 waɗanda ake ta haƙilon a saki kafin ISWAP su saki matafiyan da ke hannun su.
Gigitar Kuɓutar Da Boko Haram 64 A Kurkuku: Tambayoyi 7 Da Buhari Ya Yi Wa Hukumomin Tsaro:
Bayan ya kewaya ya ga irin ɓarnar da aka yi, Buhari ya yi tambayoyi kamar haƙa:
Ta yaya dakarun tsaro su ka kasa hana mahara kutsawa cikin kurkukun?
Mutum nawa ne ake tsare da su a cikin kurkukun?
Jami’an tsaro nawa ne a bakin aiki lokacin da aka kai harin?
Bursunoni nawa su ka rage a cikin kurkukun?
Shin ko akwai masu gadi saman hasumiyar-hangen-mugaye daga nesa (watchtower)?
Idan akwai dakarun tsaro a kan hasumiyar, me su ka yi to?
Shin kyamarar fallasa mugaye (CCTV) ta na aiki kuwa?
Daga nan ne Buhari ya ce gaba ɗayan tsarin leƙen asirin Najeriya ya ba shi kunya, sun zama abin tir da assha.
Lalube A Duhu: An Ɗora Wa Sarakunan Yankin Kuje Alhakin Neman Ɗaurarrun Da Su Ka Arce:
Ministan Babban Birnin Tarayya, Abuja Muhammad Bello, ya umarci sarakunan gargajiya na yankin Kuje su tashi haiƙan su zaƙulo kuma su fallasa duk wani wanda ya ɓoye a cikin yankin, bayan arce daga Kurkukun Kuje.
Ministan ya yi wannan umarni ne a ranar Laraba, lokacin da ya ke ganawa da Sarkin Kuje, wato Gomo na Kuje, Haruna Jibrin.
Bello ya shaida masa cewa akwai buƙatar gaggawa ga basaraken ya sanar wa sauran sarakunan gargajiyar da ke masarautar sa cewa, su haɗa kai da jami’an tsaro ta hanyar ba su bayanan sirrin duk wani baƙon-ido ko mugun da ba amince da shi ba.
Ya ce sarakunan gargajiya sun san  duk wani baƙon da ya shiga cikin al’umma ya nemi ya saje da su, ko kuma ya ɓoye a cikin su.
Da Rokoki Aka Fasa Kurkukun Kuje -Wasu Ɗaurarru:
Wata murya da aka yaɗa mai nuna cewa intabiyu ce ake yi da wasu mutum biyu a cikin kurkukun, sun yi bayanin yadda aka ruguza gidan.
Mutanen biyu sun riƙa shaida wa wata mace ‘yar jarida irin yadda ake rugugin harbi a cikin gidan.
Sun shaida mata cewa da rokoki ake harbi a kurkukun.
Sannan sun bayyana cewa su ma wata ‘yar kafa su ke son samu su gudu, don kada harbi ya same su.
Wannan lamari dai ya faru a ranar da mahara su ka kai wa tawagar hadimai da masu yaɗa labaran Shugaba Buhari hari a kusa da garin Dutsinma, a Jihar Katsina.
Kuma a ranar ce ‘yan bindiga su ka bindige Kwamandan ‘Yan Sandan Yankin Dutsinma ɗin, wanda ke da muƙamin Mataimakin Kwamishina.
Kurkukun Abuja Da Ke Kuje:
A wannan kurkuku ne ake tsare duk wani babba ko ƙaramin ɓarawon gwamnati, kama daga ‘yan siyasa zuwa manyan ma’aikatan gwamnatin da aka ɗaure kan zamba da satar kuɗaɗe.
A nan ne ake tsare manyan masu laifuka a cikin al’umma da aka yi wa shari’a ko ake kan yi a Abuja.
Tun daga lokacin da aka kafa EFCC zuwa yau, a kurkukun Kuje ne ake tsare gwamnonin da aka riƙa tuhuma da laifin satar kuɗi, waɗanda ake tuhuma Abuja.
Daidai lokacin da aka kai hari a kurkukun Kuje, akwai mashahuran mutane da dama a cikin kurkukun, kamar su tsoffin gwamnoni Joshua Dariye da Jolly Nyame.
Kuma akwai Abba Kyari duk a ciki.
Duk da tsananin hare-haren da ya darkaki Najeriya a kwanakin nan Buhari zai waske taro Dakar
Duk da tsananin hare-haren kare dangi da ƴan bindiga suka kai wa dakaru, fasa gidan uarin kuje, da harin tawagar sa a Katsina, shugaban kasa Muhammadu Buhari zai waske zuwa Dakar yau Laraba.
Idan ba a manta ba shi kansa shugaba Buhari bai tsira daga harin ƴan bindiga ba inda a ranar Talata suka yi wa tawagar jami’an tsaron sa da suka yi gaba zuwa Daura kwantan ɓauna suka.
Bayan haka kuma a cikin daren Talata ƴan Boko Haram suka fasa gidan yarin Kuje daje Abuja suka saki fursunonin sama da 300 dake tsare a gidan.
Duk da irin wannan rashin zaman lafiya da hare-hare da suka yi tsanani, shugaba Barack hari zai garzaya Dakar domin halartar taro.
Ministar kuɗi, Zainab Ahmed, Gwamnan Babban Bankin Najeriya, Godwin Emiefile, da wasu jigajigan gwamnati ne za su raka Buhari.
Sanarwar ta ce Buhari zai dawo ranar Alhamis 7 ga wata.
An cika sansani uku fal da tubabbun ‘yan Boko Haram -Gwamna Zulum
Gwamna Babagana Zulum na Jihar Barno, ya ce aƙalla akwai tubabbun ‘yan Boko Haram cike fal a sansani uku da aka tanadar masu.
Zulum ya yi wannan ƙarin bayani a lokacin da ya ke ƙaddamar da kwamitin maido ‘yan Jihar Barno da ke hijira a ƙasashen Nijar, Chadi da Kamaru.
Da ya ke ƙaddamar da kwamitin, Zulum ya ce aikin kwamitin zai kasance dawo da masu gudun hijira da kuma kula da tubabbun ‘yan Boko Haram, musamman yadda za su riƙa fitowa daga cikin jeji, kyautata rayuwar su da kuma maida su cikin jama’a.
Zulum ya ce matsawar aka kula da aiwatar da tsarin da kyau,  kwamitin zai samu nasarar samun yawaitar masu tuba su na ajiye makaman su.
Hakan kuwa a cewar sa, zai kawo zaman lafiya da kwanciyar hankali a faɗin jihar baki ɗaya.
Zulum ya bayyana cewa ita ma Gwamnatin Tarayya ita ma ta kafa kwamitin dawo da waɗanda su ka yi hijira daga Najeriya zuwa cikin wasu ƙasashen da ke maƙautaka da Najeriya.
Yayin da kwamitin jihar Barno ke ƙarƙashin Mataimakin Gwamna Umar Kadafur, shi kuwa  kwamitin da Gwamantin Tarayya ta naɗa ya na ƙarƙashin jagorancin Mataimakin Shugaban Ƙasa, Yemi Osinbajo, kuma zai riƙa yin aiki tare da tuntuɓar kwamitin Jihar Barno.
Sai dai kuma Zulum ya nuna damuwar cewa a yanzu haka sansani ukun da aka ware don ajiye tubabbun ‘yan Boko Haram, ya cikal fal.
Ya ce gwamnatin jihar ta tattauna da Babban Kwamandan Sojojin Barno, domin a samu wasu manya-manyan sansanonin ajiyar tubabbun.
IHU BAYAN HARIN SHIRORO: Gwamnatin Neja ta dakatar da haƙar ma’adinai a Shiroro, Munya da Rafi
Kwanaki biyar bayan ‘yan ta’adda sun kai mummunan harin da su ka kashe sojoji 30, mobal 7 da wasu farar hula, kuma su ka yi garkuwa da ‘yan Chana a wuri haƙar ma’adinai, Gwamnatin Neja ta dakatar da masu haƙar ma’adinai a ƙananan hukumomi uku.
Ciki wata sanarwa da Sakataren Gwamnatin Jihar Neja, Ahmed Matane ya sa wa hannu a ranar Litinin, ya ce an dakatar da haƙar ne saboda hare-haren ‘yan bindiga ko ‘yan ta’adda.
Ya ƙara da cewa wuraren da ake haƙar ma’adinai a fadin jihar sun zama matattara ko maɓuyar masu aikata manyan laifuka a cikin daji.
Matane ya ce “Gwamna Abubakar Bello ya sanar da dakatar da aikin haƙar ma’adinan a ƙananan hukumomi uku, sannan kuma ya bayar da umarni ga jami’an tsaro su kidaya dukkan wuraren ma’adinan da duk aka san su na fuskantar bazaranar mahara.
PREMIUM TIMES Hausa ta buga labarin yadda ɗaruruwan ‘yan ta’adda su ka ratsa garuruwa a sukwane, kafin su     kai wa sojoji da mobal farmaki a dajin haƙar ma’adinan yankin Shiroro.
Yayin da aka tabbatar da kisan mutum 43, waɗanda su ka haɗa da sojoji 30 da mobal 7, an kuma tabbatar da ɓacewar wasu jami’an tsaron a gumurzun su da ‘yan ta’adda a daji haƙar ma’adinan da ke Ajata-Aboki, cikin Ƙaramar Hukumar Shiroro a Jihar Neja.
Mazauna yankin Shiroro a ranar Alhamis ce su ka shaida wa wakilin mu yadda ‘yan bindiga su ka yi wannan mummunar aika-aikar a ƙazamin harin da aka kai ranar Laraba.
Waɗanda su ka ga irin yawan zugar ‘yan ta’adda  a kan babura ɗauke da zabga-zabgan makamai su ka ratattaki dandazon wurin da ake haƙar ma’adinan, su ka kashe farar hula, sojoji, mobal da kuma arcewa da wasu mutanen da su ka haɗa har da ‘yan ƙasar Chana.
Kakakin Gamayyar Ƙungiyoyin Raya Garin Shiroro mai suna Salisu Sabo, ya ce ba a yi zaton za a kai harin ba, saboda yankin ya shafe watanni ba a ji motsin an kai masa hari ba.
Ya ce su na zaune lafiya bayan da aka girke sojoji a yankin.
Sabo ya ce kafin ‘yan ta’addar su kai ga wurin haƙar ma’adinan, sai da su ka keta ƙauyuka da dama.
Sabo ya ce an ce maharan sun riƙa kwantar wa mazauna ƙauyukan hankula, su na ce masu kada wanda ya gudu, ba su aka zo kai wa hari ba.
An ce sun bindige  wani mutumin ƙauye bayan sun tambaye shi hanyar da wurin haƙar ma’adinan, amma ya tsaya ya  na yi masu dawurwura.
“Yan bindigar dai an tabbatar cewa Boko Haram/ISWAP ne.
Da ganin su za ka san cewa ba ‘yan Najeriya ba ne.
Su na da dogon gashin gashi a zai, ga kuma huda hancin su.
“Sun wuce su na ambaton Allah, Allahu Akbar!”
Sun rabu gida huɗu.
Su na sanye da rigunan sojoji, ‘yan sanda, har da na ‘yan sakai.
“Su na isa ma’dinar kawai sai suka kwashi mutanen da su ka yi garkuwa da su, daga nan su ka buɗe wuta.”
“Da su ka isa Unguwar  Maji da ke Mazaɓar Erena, a can ne su ka yi arangama da sojoji.
“Sojoji da maharan sun yi gumurzun da tun wajen 4 na yammaci, amma har washegari ranar Alhamis da safe mu na jin rugugin bindigu.”
Ya ce baya ga tulin jami’an tsaron da aka kashe, har yanzu wasu sun ɓace babu labarin su.
Barayi sun lalata tiransifoma 20 cikin makonni uku – Kamfanin Raba Wutar Lantarki
Kamfanin raba wutar lantarki dake jihar Enugu EEDC ya bayyana cewa a cikin makonni uku barayi sun lalata tiransifoma 20 a Kudu maso Gabashin kasar nan.
Kakakin kamfanin EEDC Emeka Ezeh ya bayyana haka a garin Enugu.
Ezeh ya ce kamfanin za ta hada hannu da jami’an tsaro domin ganin an hukunta barayin dake lalata tiransifoma.
Ya ce tun da kamfanin EEDC ta fara aiki babu ranar da Kamfanin ba sa ta samu labarin barayi sun lalata tiransifoma ba.
” Lalata tiransifoma da barayin ke yi ya kai har juye man tiransifoma suke yi baya ga sace wayoyi.
Ezeh ya ce duk barayin dake lalata tiransifoma da Kamfanin ta kama ta damka su ga hannun ‘yan sanda.
Ya yi kira ga mutane da su rika taimakawa kamfanin wajen sa Ido akan tiransifoma domin hana barayi lalata su.
Ezeh ya mika godiyarsa ga masu unguwani, kungiyoyin ‘yan sa kai da jami’an tsaro wajen ganin an kama wadanda ke lalata tiransifoma.
SADAKA GUZURIN KIYAMA: Tsohon gwamnan da ya taya akanta jidar naira biliyan 84, ya yi wa malamai da ‘yan APC watandar shanu 370, ragunan layya 3,500 a Zamfara
Tsohon Gwamnan Jihar Zamfara Abdul’aziz Yari ya yi watandar shanu 370 da raguna 3,500 ga shugabannin APC na mazaɓu da ƙananan hukumomi, malamai da kuma marasa galihu.
Yari, wanda a yanzu haka EFCC ke tuhumar sa da taya tsohon Akanta Janar kantara satar naira biliyan 84, ya kuma yi bindiga da naira, miliyan 290 a lokacin Umrah a Saudi Arabiya.
Shugaban Kwamitin Rabon Shanu da Ragunan Layya na Yari, wato Shugaban APC na Jihar Zamfara, Lawan Liman, ya shaida cewa Yari ya yi watandar ce domin taimakawa a samu naman Sallah da kuma yin layya.
An dai yi raba shanun 370 ga jiga-jigan APC tsoffin ‘yan alewar da su ka daɗe a cikin jam’iyya, da kuma sabbin-yanka-raken da suka bar PDP su ka koma APC.
Dama kuma cikin makon ne aka raba ragunan layya har 3,593, da nufin taimaka wa marasa ƙarfin aljihu su yi layya.
Waɗanda su ka amfana har da malamai, matasan APC, Reshen Matan APC da sauran marasa galihu a faɗin jihar Zamfara.
PREMIUM TIMES Hausa ta bada labarin yadda Abdul’aziz Yari ya taya Akanta Janar Jidar naira biliyan 84.
PREMIUM TIMES ta damƙe wasu sahihan bayanai masu ɗauke da dalla-dallar yadda tsohon Gwamnan Jihar Zamfara, Abdul’aziz Yari ya haɗa baki da Akanta Janar (AGF) su ka jidi naira biliyan 84, wadda EFCC ke ƙoƙarin ƙwaƙulowa daga hannun su a yanzu.
Masu bincike sun tabbatar da cewa,   daga cikin naira biliyan 20 da Yari ya jida, ya yi bindiga da dala $700,000 cikin kwanaki kaɗan, a tafiyar sa Umra cikin azumi.
EFCC na binciken Ahmed Idris da Yari su ka jidi naira biliyan 84 cikin watanni 10, wato daga Fabrairu zuwa Nuwamba, 2021.
Yayin da an bayar da belin Ahmed Idris, shi kuma Yari har yanzu ya na tsare ana yi masa tambayoyi da bincike.
Masu masaniyar binciken sun ce kuɗaɗen da Ahmed da Yari su ka sata, sun kamface su ne daga kuɗaɗen kashi 13% bisa 100% na kason da ake ba jihohi takwas masu arziki man fetur.
An tabbatar da cewa Akanta Janar ya karkatar da naira biliyan 84 ta hannun wani kamfanin tuntuɓa na wani mai suna Gbenga Akindele.
Sunan kamfanin Westgate Projects Limited.
EFCC ta ce ba wani aiki kamfanin Westgate Projects Limited ya yi ba, sai dai kawai an yi amfani da shi ne “an yi gadangarƙamar sata.”
Idris da Yari sun haɗa baki da wasu jami’an Hukumar Rarraba  Wa Tarayya, Jihohi da Ƙananan Hukumomi Kuɗaɗe (RMAFC) da kuma wasu jami’an jihohin tara wajen handame kuɗaɗen da sunan gudanar da ayyukan tuntuɓa.
Majiya ta ce bayan an tura wa Akindele naira biliyan 84, sai shi kuma ya fara rabawa tsakanin waɗanda aka shirya gadangarƙamar satar da su.
PREMIUM TIMES ta kasa jin ta bakin Akindele, sannan kuma kamfanin na sa ko sunan sa ma babu a shafin yanar gizo.
‘Mugu Shi Ya San Makwantar Mugu:
Majiya ta ce Yari ya danne kashi ɗaya na kuɗaɗen, sai ya bai wa Akanta Janar Naira biliyan 22.
Yari ya tashi da Naira biliyan 20, yayin da jami’an Hukumar RFAMC  Naira biliyan 16.
Wasu maƙudan kuɗaɗen da ba a san ko nawa ba ne kuma, sai aka miƙa su ga jami’an jihohin da ya kamata a tura wa kuɗaɗen.
Masu bincike sun ce Yari ya karɓi na sa kason ta hannun wani mai suna Anthony Yaro, na wani kamfani mai suna Finex Professionals Services.
EFCC sun tabbatar cewa Yaro ɗan-koren Yari ne.
ZAƁEN GWAMNAN OSUN: Matsalar tsaro da guguwar sayen ƙuri’u ne abin da ya fi damun mu -INEC
Hukumar Zaɓe ta Ƙasa (INEC) ta ce  babban abin da ya fi damun hukumar a zaɓen gwamnan Jihar Osun shi ne matsalar tsaro da kuma yadda ake cinikin ƙuri’u ƙiri-ƙiri a fili.
Da ya ke bayani dangane da irin kintsawar da INEC ta yi wa zaɓen, Shugaban INEC Mahmood Yakubu ya ce ana nan ana gagarimin shiri domin tabbatar da cewa an yi zaɓe ba tare da wata tangarɗa ba.
Zaɓen wanda za a yi a ranar 16 Ga Yuli, zaɓen gwamna ne wanda ba ya cikin zaɓen gwamnonin da za a yi na 2023.
Yakubu ya ce ya na kyautata cewa zaɓen mai zuwa zai fi na Jihar Ekiti da aka yi cikin Yuni samun nasara.
Sai dai kuma Yakubu ya nuna damuwa kan matsalar tsaro da kuma sayen ƙuri’u, manyan matsaloli biyu da ya ce su na kawo wa zaɓuka cikas a Najeriya.
“Idan aka dubi abin da ya faru a zaɓen gwamnan Jihar Ekiti da aka yi baya-bayan nan, INEC na sa-ido sosai kan matsalar tsaro a Jihar Osun.
“Duk da cewa dai a yanzu babu wata barazana, duk da haka mun damu da rahotannin samun ɓarkewar giringimu a wasu yankuna.
An hargitsa wurin karɓar karin rajistar zaɓe a Erin Oke da Erin Ijesha.
Dukkan su mazaɓu ne a cikin Ƙaramar Hukumar Oriade.
Wannan yamutsi har ya janyo ɓacewar karin shaidar rajistar zaɓe guda 46.
“Haka nan kuma ganin irin yadda aka samu yawaitar cinikin ƙuri’u a zaɓukan baya-bayan nan, sayen ƙuri’u na daga cikin babban abin da ke damun mu.
Mun gode da irin rawar da Hukumar EFCC ta  taka wajen damƙe wasu masu sayen ƙuri’a, waɗanda ke zubar wa dimokraɗiyya da mutuncin ta.”
Ya ce yanzu haka INEC na aiki kafaɗa-da-kafaɗa da EFCC, domin tabbatar da cewa an gurfanar, tare da hukunta waɗanda aka kama su na sayen ƙuri’u za zaɓen gwamnan Ekiti da aka yi kwanan baya.
Ƴan sanda sun ceto ƙananan yara 50 da aka kulle cikin kurkukun wani coci a ƙarƙashin ƙasa, a Ondo
A ranar Juma’a ce Rundunar ‘Yan Sandan Jihar Ondo su ka tabbatar da ceto wasu ƙananan yara 50 da aka kulle a cikin wani coci da garin Ondo.
An ruwaito cewa an ceto yaran daga cikin wani kurkukun da aka gina a ƙarƙashin ƙasa a cikin cocin wanda ke unguwar Valentino.
Ana zargin dai dukkan yaran ƙananan sato su aka yi aka kulle a ɗakin da ke ƙarƙashin ƙasa a cikin cocin, domin a sayar da su.
‘Yan Sanda sun damƙe faston cocin, wanda har zuwa yau ba a bayyana sunan sa ba.
Su kuma yaran su na hannun ‘yan sanda ana kula da su.
Sannan kuma ‘yan sanda sun kama wasu mambobin da ke ibada a kullum a cikin cocin.
Kakakin Yaɗa Labaran ‘Yan Sandan Jihar Ondo, Funmilayo Odunlami ta shaida wa PREMIUM TIMES cewa yaran dukkan su na can ofishin CID na Jihar Ondo, kuma ana ci gaba da bincike.
Ta ce da an kammala bincike ne a ofishin CID za a miƙa waɗanda ake zargin da safarar yara ƙanana, domin a hukunta su.
‘Na sadaukar da rayuwa ta ga Najeriya’ – Inji sojan da mahara su ka kashe a harin Shiroro
Ɗaya daga cikin sojojin da ‘yan bindiga su ka kashe a harin wurin haƙar ma’adinan Ajata-Aboki da ke yankin Shiroro a Jihar Neja, ya ce ya sadaukar da ran sa ne domin Najeriya ta samu zaman lafiya.
A cikin wani bidiyon da aka watsa watanni kaɗan kafin kai harin, an nuno sojan mai suna Husseini Muhammad ɗan asalin Jihar Jigawa, ya roƙi ‘yan Najeriya su yi wa sojojin su da ke bakin daga addu’ar samun nasarar samar da zaman lafiya a ƙasar nan.
“Yauwa abokai na da masoya na, iyaye na da kowa da kowa.
Ga mu nan a cikin surƙuƙin dajin Minna, ina ‘yan bindiga ke fatattakar mutanen ƙauyuka.
Tuni har mun dira wurin.
“To mu na buƙatar addu’o’i daga gare ku.
Mun sadaukar da rayukan mu don kare rayukan jama’a, iyalan su da ƙasa baki ɗaya.
Mun zo nan domin mu ceto su,  ko mu dawo ko a kashe mu.
Ko da rai ko ba rai.” Haka ya faɗa a cikin bidiyon.
Muhammad ya rasu ya bar mata ɗaya da ‘ya’ya bakwai.
Ya na cikin sojoji 30 da ‘yan bindiga su ka harbe.
Mahara sun kashe sojoji 30, mobal 7, farar hula da dama, kuma sun arce da ‘yan Chana a wurin haƙar ma’adinai da ke Shiroro.
Mummunan bayanin da ke fitowa daga Jihar Neja ya tabbatar da kisan aƙalla sojoji 30, ‘yan sandan mobal 7 da kuma farar hula da dama, a wani ƙazamin farmaki da mahara su ka kai wani wurin haƙar ma’adinai da ke cikin Ƙaramar Hukumar Shiroro ta Jihar Neja.
Gwamnatin Jihar Neja ta tabbatar da cewa an kai mummunan harin, kuma ta ƙara da cewa har yanzu ba ma tabbatar da ko adadin yawan waɗanda aka kashe ɗin ba.
Mazauna yankin da aka kai farmakin sun tabbatar da cewa sun waɗanda su ka fita tsintar gawarwaki baya ƙura ta lafa, sun ɗauko gawarwakin sojoji 30 da kuma da mobal 7 a cikin dajin da ke kewaye da wurin haƙar ma’adinan a safiyar Alhamis.
Haka kuma an tabbatar da kwaso gawarwakin fararen hula shida a cikin daji.
Mazauna yankin sun ƙara da cewa maharan sun kwashi mutane da dama ciki har da ‘yan Chana, su ka arce da su a ranar Laraba.
Wani jagoran matasa a Shiroro mai suna Yusuf Kokki, ya shaida wa PREMIUM TIMES cewa mazauna yankin sun gani kuma sun ji lokacin da maharan ke wa wurin haƙar ma’adinan zabarin ruwan wuta da muggan makamai.
“A yanzu haka a kowane lokaci yawan waɗanda aka kashe a harin wanda aka kai Ajata-Aboki sai ƙaruwa ya ke yi.
Domin zaman yanzu dai iyar gawarwakin da aka tsinto  har da na sojoji 30 ne.”
Kokki ya ce ana sa ran ƙara gano wasu gawarwakin, saboda har zuwa safiyar ranar Alhamis masu ceto na ci gaba da neman gawarwaki a cikin jeji.
Ya ce maharan sun dira wurin haƙar ma’adinan, wadda mallakar wasu ‘yan Chana ce, inda su ka buɗe wa ma’aikata da masu tsaro wuta.
Ya ce tun a wurin haƙar ma’adinan take aka bindige mobal 7, da farar hula 6.
“Sojojin da aka girke a garin Erena su ka garzaya wurin domin kai ɗaukin gaggawa, inda ba su ankara sai mahara su ka afka masu da harbi, inda aka bindige sojojin Najeriya da dama.”
Da yawan waɗanda aka ji wa ciwo kuma an garzaya da su asibiti domin kula da su.
Kwamishinan Harkokin Tsaro na Jihar Neja, Emmanual Umar, ya ce artabun da aka yi da sojoji ya sa sojojin sun ceto jama’a da dama da hannun mahara.
Mahara sun kashe sojoji 30, mobal 7, farar hula da dama, kuma sun arce da ‘yan Chana a wurin haƙar ma’adinai da ke Shiroro.
TA’ADDANCI A JIHAR NEJA: Yadda ƴan ta’adda su ka ratsa garuruwa, kafin su  kai wa sojoji da mobal farmaki
JIHAR NEJA TA KAMA WUTA: Mahara sun kashe sojoji 30, mobal 7, farar hula da dama, kuma sun arce da ‘yan Chana a wurin haƙar ma’adinai da ke Shiroro
ASHAFA MURNAI
JIHAR NEJA TA KAMA WUTA: Mahara sun kashe sojoji 30, mobal 7, farar hula da dama
Mazauna yankin da aka kai farmakin sun tabbatar da cewa sune waɗanda su ka fita tsintar gawarwaki baya ƙura ta lafa, sun ɗauko gawarwakin sojoji 30 da kuma da mobal 7 a cikin dajin da ke kewaye da wurin haƙar ma’adinan a safiyar Alhamis.
HARIN JIRGIN KASA: Ɗaya daga cikin waɗanda ƴan bindiga suka saki ta yi zanga-zanga a Kaduna
Ɗaya daga cikin waɗanda ƴan bindiga suka saki cikin waɗanda suka sace a harin jirgin kasan Abuja-Kaduna Amina, ta gudanar da zangazangar gwamnati ta kara kaimi wajen tattaunawa da ƴan bindiga su saki mijinta da ke tsare a hannun ƴan bindigan.
Amina wacce ta fito ita kaɗai rike da rubutu a takarda da ke yin kira ga gwamnati su saki mijinta ta ce bata iya barci tunda ta dawo daka daji.
” Tunda aka sako ni ba na iya barci, idan na tuna mijina na can tsare a daji tare da ƴan bindiga.
Don Allah ku taimake ni gwamnati ta kara kaimi wajen gqnin Maharan sun sako sauran waɗanda ke tsare a hannun su.
Amina ta ce dukkan su da ke tsare a can wurin maharan ba su da lafiya, wasu ma sun makance ba su gani, wasu sun rasa hannayen su da waau sassan jikin su saboda rashin lafiya.
Idan ba a manta ba a cikin wannan mako shugaban kasa Muhammadu Buhari ya umarci jami’an tsaro su gaggauta sannan su ƙara ƙaimi wajen ganin an ceto  sauran mutanen da ke tsare a hannun ƴan bindigan.
Garkuwa da mutane a Najeriya musamman yankin Arewa ya yi tsanani da a kullum sai an samu rahoton an sace mutane ko kuma an kashe su.
Gwamnan Zamfara, Bello Matawalle ya umari ƴan jihar su mallaki bindigogi domin su kare kansu.
Hasalallun Sanatocin APCn da su ka faɗi zaɓen fidda-gwani sun gana da Buhari
Wani gungun hasalallun Sanatocin APC su 22 da sakamakon yadda aka gudanar da zaɓen fidda gwani bai yi masu daɗi ba, sun gana da Shugaba Muhammadu Buhari.
Sanatocin waɗanda Balalliyar Majalisar Dattawa Uzor Kalu ya yi masu jagora, sun ziyarci Buhari inda su ka nuna masu damuwar su tare da kurarin barazanar ficewa daga APC.
Musamman sun bayyana masa yadda aka riƙa yi masu rashin adalci da kuma yadda gwamnoni su ka wawure zaɓen fidda gwani ya koma zaɓen ‘yan gaban goshin gwamna.
Tuni dai Sanatoci da dama sun fice daga APC su ka riƙa tururuwa zuwa PDP da NNPP.
Sannan kuma farkon makon jiya ne Shugaban Jam’iyyar ANPP Abdullahi Adamu ya je Majalisar Dattawa ya nuna damuwar sa ganin yadda sanatoci da manyan ‘yan takara ke ficewa daga APC, bayan zargin yadda gwamnonin jihohi su ka yi hajijiyar rashin adalci da su a lokacin zaɓukan fidda-gwanin APC.
Tuni dai Sanata Babba Kaita wanda shi ne Sanata mai wakiltar yankin Shugaba Muhammadu Buhari, wato yankin Daura, ya fice daga APC ya koma PDP, kuma ya tsaya mata takarar sanata a can.
Shi ma Adamu Aliero ya fice ya koma PDP kuma yanzu haka a ƙarƙashin PDP ɗin zai sake yin takarar sanata ɗin.
A yayin ganawar kafin Buhari ya kimtsa ya tashi zuwa ƙasar Portugal, ya shaida masu cewa su yi haƙuri gaskiya za ta yi halin ta.
Ya kuma sha masu alwashin cewa zai shiga lamarin domin ganin an daidaita al’amurra.
Kuma yaba su haƙurin cewa a ajiye batun canja sheƙa.
Bayan fitowar su, Sanata Kalu ya shaida wa manema labarai cewa a yanzu hasalallun sun huce, sun haƙura da canja sheƙa.
Sai dai kuma ba a san irin sakayyar da za a yi masu ba, tunda ba za su wakilci APC a zaɓen 2023 ba.
Premium Times ta buga labarin zuwan Shugaban APC domin  ganawa da Sanatocin APC kan magance fitar-farin-ɗango da ake yi daga jam’iyyar.
Ganin yadda hasalallu daga sama har ƙasa ke ci gaba da yin fitar-farin-ɗango daga APC zuwa wasu jam’iyyu, Shugaban jam’iyya mai mulki Abdullahi Adamu ya garzaya Majalisar Dattawa domin yin ganawar sirri da Sanatocin APC, a ƙoƙarin shawo kan ci gaba da ficewar da ake yi a kullum.
Adamu ya isa Majalisa kusan ƙarfe 2 na yammacin Laraba, inda ya yi ganawar sirri da Sanatocin.
Bayan ya fito, ya shaida wa manema labarai cewa canjin sheƙar fitar-farin-ɗango da ake yi daga APC abin damuwa ne.
Ya ƙara da cewa dalili kenan ya je Majalisar Dattawa ya gana da Dattawan APC, domin shawo kan lamarin.
“Shugabannin jam’iyya na ƙoƙarin samo hanyar hana ci gaban ficewar.
Babu jam’iyyar da ba a fita.
Amma an fi zuzuta ficewar da ake yi daga APC.
Amma duk da haka mun damu sosai, saboda ruwan da ya doke ka, shi ne ruwa.”
An fara rubdugun ficewa daga APC tun bayan kammala zaɓen fidda-gwani, inda aka riƙa ƙorafin yin rashin adalci da maguɗi tun daga sama har ƙasa.
Shi kan sa Adamu ana zargin sa haddasa rikicin da ke faruwa yanzu, wanda APC ta miƙa wa INEC sunan Sanata Ahmad Lawan wanda bai tsaya takara ba, maimakon sunan Basheer Machina, wanda ya lashe zaɓen fidda gwani na mazaɓar Lawan.
Kusan sati ɗaya kenan a kullum sai Shugaban Majalisar Dattawa ya bayyana ficewar aƙalla Sanata ɗaya daga APC.
Cikin hasalallun Sanatocin da su ka fice daga APC sun haɗa da Shugaban Masu Rinjaye, Yahaya Abdullahi, Adamu Aleiro, Francis Alimekhena, Babba Kaita mai wakiltar Mazaɓar Shugaba Buhari, Halliru Jika da kuma Lawan Gumau.
Wannan jarida ta kuma buga yadda zaɓen fidda-gwani ya janyo ficewar jiga-jigan APC a Katsina, Sokoto da Bauchi.
A Jihar Bauchi manyan APC su shida, waɗanda su ka haɗa ‘yan Majalisa da tsohon mataimakin gwamna, sun fice daga jam’iyyar APC a jihar Bauchi.
Kuma ba su kaɗai su ka fice ba, har da ɗimbin magoya bayan su duk su ka yi gaba, su ka bar APC cikin ruɗani a Bauchi.
Ficewar manyan APC daga jam’iyyar a Bauchi ya kawo cikas ƙwarai ga ƙoƙarin da ta ke yi na karɓe mulki daga hannun PDP, wadda Gwamna Bala Mohammed ya sake tsaya mata takara, domin ya kammala zangon sa na biyu kuma na ƙarshe.
Guguwar canjin sheƙa ko guguwar ficewa daga APC ba a Bauchi kawai ta tsaya ba.
Hasalallu daga jihohi daban-daban na ci gaba da yin tururuwar ficewa daga APC su na shiga wasu ‘jam’iyyun daban.
Babban dalilin ficewar mafiya yawan su shi ne zargin rashin adalcin da su ke cewa an tafka masu yayin zaɓen fidda-gwani.
Hasalallun Da Suka Fita APC A Jihar Bauchi:
Sanata mai wakiltar Bauchi ta Kudu, Lawal Gumau ya fita daga APC ya koma NNPP, bayan ya kasa lashe zaɓen fidda-gwani.
Shi ma Sanata Halliru Dauda ya canja sheƙa, bayan ya kasa cin zaɓen fidda-gwanin takarar gwamna.
Sai kuma Ɗan Majalisar Tarayya  na Bauchi, shi ma ya fice bayan ya kasa cin zaɓen fidda gwani.
Tsohon Mataimakin Gwamna, Abdu Sule ya fice saboda abin da ya kira rashin dattako da rashin sanin ya-kamata da ake nunawa a APC.
Akwai Farouq Mustapha, Ibrahim Mohammed da sauran su.
Katsina: Yadda NNPP Ta Kwashi Lodin Mutanen Buhari:
Akwai Ɗan Majalisar Tarayya mai wakiltar Malumfashi/Ƙafur, Babangida Talau, Armaya’u Kado mai wakiltar Dutsin-Ma/Kurfi, Aminu Ashiru mai wakiltar Mani/Bindawa.
Hadimin Aminu Abdulƙadir mai suna Bature Ibrahim ya ce “Oga na zai sake shiga takara ya kare kujerar sa a ƙarƙashin NNPP.
Shi kuma Talau takarar Sanata ya fito a ƙarƙashin NNPP a shiyyar Sanatan Katsina ta Kudu.
Akwai tsoffin ‘yan takarar gwamna biyu, Umar Abdullahi (Tata) da Garba Ɗanƙani, duk sun fice daga APC.
Umar ya koma PDP, shi kuma Ɗanƙani takarar gwamna zai yi a ƙarƙashin AA.
A Sokoto Guguwa  Ta Yi Wa APC Ɓarna:
Ɗan Majalisar Tarayya mai wakiltar Gwadabawa/Illela, Abdullahi Salame ya sha kwaramniyar rikicin neman neman ƙwato APC daga riƙon laya hannun ɗan damben da Sanata Aliyu Wamakko ya yi mata.
A yanzu dai Abdullahi ya koma PDP.
Ɗan Majalisar Tarayya Isa Kurdula ya koma PDP, shi ma Bello Jibrin tsohon Ministan Al’adu da Yawon Buɗe Ido ya koma PDP.
A Katsina, kwanan baya PREMIUM TIMES Hausa ta buga labarin cewa ɗan’uwan Buhari ya yi rantsuwar tarwatsa APC.
Ɗan Majalisar Tarayya mai wakiltar Ƙananan Hukumomin Sandamu/Daura/Mai’aduwa, Fatuhu Muhammad, ya yi barazanar tarwatsa jam’iyyar su APC, a Jihar Katsina.
Fatuhu wanda Shugaba Muhammadu Buhari kawun sa ne, kuma sun yi kama da juna sosai, ya yi barazanar komawa jam’iyyar NNPP, sakamakon abin da ya kira rashin adalcin da ya ce an yi masa wajen kifar da shi a zaɓen fidda gwani.
Wani mai suna Aminu Jamo ne ya kayar da Fatuhu da ƙuri’u 117, shi kuma Fatuhu ya samu ƙuri’u 30 kacal.
A cikin wata magana da Fatuhu ya yi ta waya, shi da wani kuma aka riƙa watsa rikodin ɗin maganar, Ɗan Majalisar ya yi iƙirarin cewa fashi aka yi masa, kuma sai ya ƙwato haƙƙin sa, ko kuma ya fice daga jam’iyyar.
Hirar wadda ke da tsawon minti 6 da sakan 22, PREMIUM TIMES ta saurari inda Fatuhu ke magana da wani da ya ke kira Ranka Ya Daɗe, ya na ce masa sai ya tarwatsa APC a Jihar Katsina.
Ya ce shi ba zai tsaya sake wani zaɓen fidda gwani ba, ko ma da jam’iyya ta ce a sake ɗin.
Saboda shi ne wanda ya lashe zaɓen fidda gwanin da aka yi, amma aka danne masa.
“Ba za su iya sake wani zaɓe ba.
Saboda ni na yi nasara a zaɓen farko da aka yi.
Sun karya doka.
Don haka a ba ni takara ta.
Ko mu haɗu a kotu, ko kuma na tarwatsa APC, na kawo wata jam’iyya a Daura.” Inji shi.
“Zan fa iya rungumo jam’iyyar nan ta Kwankwaso mai kayan marmari na kai ta a Daura.
“Zan iya kai NNPP a Daura, saboda kowa kan sa kawai ya ke so.
Su zo su bayyana abun da su ka yi wa talakawa, ni ma na kawo abin da na yi masu, a ga wanda mutane za su bi.” Inji Fatuhu.
Fatuhu ya ce idan ya tashi tsiyar sa, ba a Daura kaɗai garin Shugaba Buhari zai tarwatsa APC ba, har da cikin jihar baki ɗaya.
“Na rantse sai na tarwatsa APC a Jihar Katsina, saboda ɗan takarar NNPP na zaɓen gwamnan Jihar Katsina, Nura Khalil da mutanen sa na jira na.
“Ba zan bari wasu su ƙuntata min ba.
Saboda idan da mulkin nan gado ne, ai da ni ne zan gaji Shugaba Buhari, Saboda ni ne ɗan uwan sa na jini.”
INEC ba za ta rufe rajistar zaɓen 2023 a ƙarshen Yuni ba – Farfesa Yakubu
Shugaban Hukumar Zaɓe ta Ƙasa (INEC), Farfesa Mahmood Yakubu, ya tabbatar wa ‘yan Najeriya cewa ba za a rufe rajistar zaɓe ba har sai hukumar ta gamsu da cewa jama’a sun yi amfani da damar ƙarin wa’adin da za ta yi, sun yi rajista sosai.
Yakubu ya ce saboda haka mutane su kwantar da hankulan su, INEC ba za ta rufe yin rajistar zaɓe ba a ranar 30 Ga Yuni, 2022.
Shugaban na INEC ya yi wannan albishir ɗin ne yayin da ya ke wa dandazon matasa jawabi a Tsohon Dandalin Fareti a Abuja.
Matasan dai sun taru ne domin halartar gangamin wayar wa matsala kai kan muhimmancin yin rajista.
INEC ce ta shirya gangamin tare da haɗin-guiwar ƙungiyar bin diddigin zaɓe ta ‘Yiaga Africa’, kuma Ƙungiyar Tarayyar Turai ce ta ɗauki nauyin shirya taron.
A jawabin sa da ya ke yi a ranar Asabar, Yakubu ya ce, “Ku na so ku sani ko INEC za ta rufe yin rajista nan da kwanaki biyar?
“To a madadin INEC ina tabbatar maku cewa ba za a rufe rajista ba, har sai mun gamsu da cewa yawan jama’ar da mu ke son ganin sun mallaki rajistar zaɓe duk sun samu dama sun yi rajista.”
Yakubu ya ce nan ba da daɗewa ba INEC za ta fitar ranar da za daina rajista.”
Yayin da ya ke ƙarin haske kan ci gaban da ake samu wajen ci gaba da rajista, Yakubu ya ce a cikin kwanaki biyar cakal da ake rajista a cikin Tsohon Filin Fareti, an yi wa mutum fiye da 14,000 rajista.
INEC Za Ta Ƙara Yawan Na’urar Rajistar Zaɓe A Kowace Jiha -Farfesa Yakubu:
Shugaban INEC Mahmood Yakubu ya jaddada cewa Hukumar Zaɓe Mai Zaman Kanta ta Ƙasa za ta ƙara yawan na’urorin rajistar zaɓe a dukkan jihohin ƙasar nan.
Ya ce INEC za ta ƙara wa’adin yin rajista domin tabbatar da cewa hukumar ta bai wa ɗimbin ‘yan Najeriya isasshen lokacin yin rajista, ta yadda jama’a da dama za su samu jefa ƙuri’a a zaɓen 2023.
“Mun raba ƙarin na’urorin yin rajista zuwa jihohi a wannan makon, kuma yanzu ma za a ƙara aikawa da su a wasu wuraren tsakanin Litinin zuwa Juma’a.” Inji Yakubu.
Da ya ke amsa jinjinar da dandazon matasa su ka riƙa yi, su na cewa, “ba ma son maguɗin zaɓe”, Yakubu ya tabbatar masu cewa, “zaɓen Gwamnan Jihar Ekiti da aka yi makon jiya ya yi kyau.
Na Gwamnan Jihar Osun da za a yi nan gaba zai fi na Osun kyau.
Shi kuma zaɓen 2023 zai fi kowane sahihanci.”
A jawabin sa, Jakadan Tarayyar Turai a Najeriya da ECOWAS Samuel Isipi, ya yi kira ga ‘yan Najeriya kada su riƙa sayar da ƙuri’un su ga ‘yan siyasa.
Buhari ya rantsar da sabon Cif Joji na riƙo
Shugaba Muhammadu Buhari ya rantsar da Olukayode Ariwoola a matsayin sabon Cif Jojin Najeriya na riƙo.
Rantsar da Ariwoola ya biyo bayan murabus ɗin da Tanko Muhammad ya yi ne, wanda a sanarwa aka ce ya ajiye aiki saboda yanayi na rashin lafiya.
PREMIUM TIMES Hausa ta buga labarin cewa Tanko ya ajiye aikin sa mako ɗaya bayan Alƙalan Kotun Ƙoli ta Najeriya sun aika masa wasiƙar ƙorafin cewa ya fi su shan miyar dage-dade da jar miya.
An haifi Ariwoola ranar 22 Ga Agusta, 1958, a garin Iseyin da ke Jihar Oyo.
Kafin ya zama Alƙali a Kotun Ƙoli cikin 2011, ya yi alƙalanci a Kotun Ɗaukaka Ƙara daga 2005 zuwa 2011.
Wannan jarida ta buga labarin cewa Cif Jojin Najeriya ya yi murabus, mako ɗaya bayan  alƙalan Kotun Ƙoli sun zarge shi da fin su shan dage-dage da jar miya.
A cikin labarin, Babban Jojin Najeriya Tanko Muhammad ya ajiye muƙamin sa, watanni 18 kafin lokacin ritayar sa.
Tanko dai kamata ya yi a ce zai yi ritaya a cikin Disamba 2023.
Sanarwa ta ce ya yi murabus ne saboda dalilai na rashin lafiya.
A cikin Disamba 2023 ne zai cika shekara 70 a duniya.
Yayin da a yanzu shekarun sa 68.
Ba a dai bayyana irin rashin lafiyar sa ba.
Ana sa ran nan ba da daɗewa ba Shugaba Muhammadu Buhari zai rantsar da mafi girman muƙami daga cikin Alƙalan Kotun Ƙoli, wato Olukayode Ariwoola a matsayin Cif Joji na riƙo.
Tanko ya yi murabus ne mako ɗaya bayan wasu Alƙalan Babbar Kotun Ƙoli su 14 sun rubuta masa wasiƙar ƙorafin cewa ba ya jan su a jika, kuma ya fi su shan dage-dage da jar miya.
Acikin ƙorafin da su ka yi har da zargin ba ya kula da haƙƙoƙin su.
Sannan kuma ya daina kashe kuɗi ana kunna janareton da ke bai wa Kotun Ƙoli wutar lantarki.
Alkalai 14 ne su ka sa wa wasiƙar ƙorafin hannu, wadda ta watsu kamar wutar-daji a soshiyal midiya.
An nada Tanko cikin 2019 kafin zaɓe, bayan Shugaba Buhari ya dakatar da Cif Joji Welter Onnoghen.
Gwamnati ta umarci makarantu su fara amfani da Tsarin Ƙara wa Malamai Shekarun Ritaya
Gwamnatin Najeriya ta jaddada amincewar da ta yi kan fara amfani da Sabon Tsarin Shekarun Ritayar Malamai kan dukkan malamai baki ɗaya.
Cikin wata sanarwa mai ɗauke da umarni wadda Babban Sakatare na Ma’aikatar Ilmi ta Tarayya, Andrew Adejo ya sa wa hannu, ya ce babu wani iyakar yawan shekaru da aka killace kan batun ritayar malamai dangane da yawan shekaru a duniya, ko yawan daɗewa su na koyarwa.
Sanarwar ta kuma umarci waɗanda ba su son ƙara daɗewa su na aikin koyarwa, to rubuta wasiƙar sanarwar ritayar su, kamar yadda ake yi bisa ƙa’ida.
Dokar Tsarin Ritaya ta 2022 ce ta ƙara wa malaman yawan shekaru su na koyarwa.
Kuma Shugaba Muhammadu Buhari ne ya sa wa dokar hannu..
Dokar dai ta ce dukkan jami’an ilmi zai kasance shekaru 65 ne lokacin ritayar su,  ko kuma shekaru 40 cur malami na aiki, to sai ya yi ritaya haka nan.
“Yanzu ba a keɓance wasu an ce ba za a ƙara masu tsawon lokacin yin ritayar ba.
Amma duk wanda ke son yin ritaya, to sai ya rubuta ya sanar.”
Baya Ta Haihu: Ba Kowane Malami Za A Ƙara Wa Albashi Da Alawus Ba:
Ma’aikatar Ilmi ta ce sai wanda ya cancanta a yi wa ƙarin albashi da alawus kaɗai za a ƙara wa, bayan an yi gwaji an ga cancanta.
Sannan kuma wannan ƙarin wa’adin shekaru ana aiki kan malamai da jami’an ilmi kaɗai za a yi amfani da shi.
‘Yan sanda sun damke dan shekara 30 din da ya nemi yi wa dattijiya mai shekaru 75 fyade
Rundunar ‘yan sandan jihar Anambra ta kama Sunday Nwadiagha mai shekara 30 da laifin yi wa tsohuwa mai shekaru 75 fyade.
Kakakin rundunar Tochukwu Ikenga wanda ya sanar da haka ranar Asabar a garin Awka ya ce rundunar ta kama Nwadiagha wanda shi dan asalin kauyen Eyiba jihar Ebonyi a kauyen Nkwelle Awkuzu da misalin karfe hudu na yamma.
Ikenga ya ce jami’an tsaron sun kama Nwadiagha a gonar wannan tsohuwa dake Nkwelle Awkuzu a daidai yana kokarin aikata wannan mummunar abu.
“Jami’an tsaron sun kama Nwadiagha a dalilin ihun da tsohuwar ta yi a lokacin.
“Ihun da ta yi ya jawo hankalin mutane inda suka zo suka cece tsohuwar kuma suka lakada wa mutumin dukan tsaya sannan suka hada shi da ‘yan sanda.
Ikenga ya ce rundunar ta kai tsohuwar da Nwadiagha domin likita ya duba su.
Kwamishinan ‘yan sandan jihar Echeng Echeng ya yi kira ga mutane da su daina dauka doka a hannun su a duk lokacin da suka kama mai laifi.
Echeng ya ce rashin daukan doka a hannu na taimaka wa jami’an tsaro gudanar da bincike yadda za a iya hukunta duk mai laifi bisa ga doka
ƊAN KUKA MAI JA WA UWAR SA JIFA: Ƙungiyar IPMAN ta ce ba za ta iya ci gaba da sayar da fetur a garuruwan yankin Igbo ba
Ƙungiyar Masu Hada-hadar Fetur ta Najeriya (IPMAN), ta bayyana cewa ba za su iya ci gaba da lodin fetur ana rarrabawa a cikin garuruwan yankin ƙabilar Igbo ba, wato Kudu maso Gabas a kan farashin da ake sayar da shi a yanzu.
Manyan dillalan man sun tattauna ne da manema labarai a wata tattaunawa daban-daban da aka yi da su a Awka, ranar Juma’a.
Sun ce idan wanda gare su yanzu a ƙasa ya ƙare, to ba za su ci gaba da raba fetur ɗin su na sayarwa ba.
Rahotanni sun nuna a cikin garin Awka ana sayar da fetur lita ɗaya naira 180, wasu gidajen man kuma har 195.
Rahotanni sun tabbatar ana sayar da gas daga naira 850 duk lita ɗaya, wasu wuraren kuwa naira 900 su ke sayar da lita ɗaya.
Wani dilan fetur mai suna Emeka Nnoli, ya shaida cewa su na yin asarar sosai idan su na sayar da litar fetur kan farashin da gwamnati ta ƙayyade.
Nnoli ya ce a yanzu ba su iya samun fetur kai-tsaye daga NNPC kan farashin gwamnati.
“Mun dogara ne da sayen mai daga daffo ɗin ‘yan kasuwa masu tsawwala farashi.”
Sannan kuma ya koka kan yadda ake ci gaba da tsawwala kuɗin jigilar kaya zuwa Kudu maso Gabas.
“Ba zamu iya ci gaba da sayar da fetur a kan farashin da na yanzu ba a yankin Kudu maso Gabas.
“A yanzu farashin fetur a gidajen mai naira 168 duk  lita ɗaya.
Kuma za mu biya Naira 15 kuɗin lodi, sannan ga kasada da saida rai.”
Idan ka kalli abin za ka ga idan muka sayar da fetur duk lita ɗaya ƙasa da Naira 200, to za mu kwan cikin jarin mu.
An tattauna da masu harkokin fetur da dama, kowa na kawo matsalolin da su ke fuskanta.
Shugaban IPMAN na Jihar Enugu mai suna Chinedu Anyaso, ya bayyana cewa masu sayar da fetur ba za su yarda su yi ta ɗibga asara ba, saboda ba su iya yanka farashin litar fetur.
“A yanzu dai mu na da fetur Anambra, Ebonyi da Enugu.
Amma idan wanda ke ƙasa ya ƙare, to ba za mu yi maku alƙawarin samar da fetur ba.
Mun gaji da ɗibga asara haka nan.”
An kama Sanata Ekweremadu da matar sa a Landan, bisa zargin yunƙurin cire ƙodar wani ƙaramin yaro
KOWAR HAƊIYI TAƁARYA: Shugaban APC ya  gana da Sanatocin APC domin magance fitar-farin-ɗango da ake yi daga jam’iyyar
RAHOTO: Akalla ‘ƴan Najeriya miliyan 48 ne ke ƙantara kashi ‘bahaya’ a waje
Sakamon binciken da WASH-NORM ta gudanar a shekaran 2021 ya nuna cewa har yanzu akwai ‘yan Najeriya miliyan 48 dake kantara bahaya a waje.
An gabatar da wannan rahoto a Abuja ranar Talata.
Ministan ruwa Suleiman Adamu ya ce har yanzu mutane na wahalan samun tsaftataccen ruwa da rashin tsaftace muhalli saboda yawan da ake kara yi sannan da cutar Korona da aka yi fama da shi.
An kirkiro WASH-NORM domin gudanar da bincike kan yadda za a shawo kan matsalar rashin ruwa da tsaftace muhalli a kasar nan.
Sakamakon da WASH-NORM ya gano zai taimama wa gwamnati wajen daukar matakan da za su taimaka wajen kawo karshen matsalar.
Rahoton ya kuma nuna cewa matsalar yin bahaya a waje ya fi yawa a yankin karkara fiye da birane.
DUBU TA CIKA: An cafke Kabiru da ke yin lalata da ƴara ƙanana ta dubura a Abuja
Hukumar Inganta al’umma dake babban birnin tarayya Abuja SDS ta cafke wani mutum da ya rika lalata da yara kanana har 19 ta dubura.
Mai rikon kwaryan shugabancin hukumar Sani Amar ya sanar da haka wa manema labarai ranar Talata a Abuja ya ce an kama mutumin ne a kauyen Karmajiji dake hanyar zuwa filin jiragen saman Abuja.
Ya ce an kama mutumin ne bisa ga umurin da karamar ministan Abuja Ramatu Aliyu ta bada.
Amar ya ce a ranar 19 ga Yuni ne aka kirashi daga kauyen Karmajiji cewa  mazaunan kauyen sun kama wani mutum mai suna Kabiru dake lalata da yara kanana ta dubura.
” Mazauna kauyen sun ce Kabiru ya shahara wajen yin lalata da yara kanana maza masu shekaru 12 zuwa ƙasa da karfin tsiya.
“Sakamakon binciken da muka gudanar ya tabbatar mana da cewa Kabiru ya yi lalata da yara kanana maza har su 19 a wannan kauye.
Ya ce dubun Kabiru ya cika a ranar da ya lallabi wani yaro zuwa dakinsa da lemu da alawa, bayan sun shiga daki ya kulle kofa sannan ya nemi ya yi lalata da yaron da karfi da tsiya.
“Ihun da yaron ya rika yi ne ya sa mutane suka shigo dakin suka iske Kabiru na kokarin aikata wannan mummunar abu.
“A nan take bayan an kama shi yara da dama a kauyen ke fada cewa Kabiru ya yi lalata da su ta dubura.
“Wani yaron ya ce Kabiru ya zuba maganin barci a taliyar indomine ya bashi.
Bayan ya yi barci  ya danne sa.
“Yaron ya ce ko da ya tashi daga barcin bai gane jikinsa ba sannan Kabiru ya bashi naira 50 domin ya yi amfani da ban dakin kasuwa.
Yaron ya ruga gida ya sanar da iyayensa abinda Kabiru ya yi.
Amar ya ce hukumar su tare da ‘yan sandan a Wuye sun kama Kabiru Kuma sun hada da yaron da ya nemi ya danne sun damka su ga fannin dake gurfanar da masu aikata laifi irin haka domin ci gaba da bincike.
KIRA GA MATAN AURE: Ku daina yi wa mazajen ku kwalelen Jima’i idan suka bukace ku – Likita
Wani kwararren likitan mata Eric Okunna ya bayyana yadda mahimmancin jima’i ga ma’auratan ke taimakawa wajen inganta zaman aure.
A ranar Talata kamfanin Dillancin Labaran Najeriya NAN ta saurari ra’ayoyin mutane a Awka jihar Anambra game da mahimmancin  jima’i a aure inda mutanen ke cewa bai kamata ma’aurata na kaurace wa juna ba musamman idan mace ce ke hana mijinta jima’i domin ta hukunta mijinta kan laifin da ya yi mata.
Mutanen sun ce namiji shine babba a gida, mace kuma ke karkashinsa bai kamata ta na hana mijinta samun hutu ta hanyar saduwa ba.
Okunna ya ce jima’i na taimakawa wajen kara dankon soyayya tsakanin mace da miji a aure.
“Jima’i na taimakawa wajen kwantar wa ma’aurata hankalansu tare da kare su daga kamuwa da wasu cututtuka a waje.
Likitan ya yi kira ga mata da su daina hana mazajensu jima’i cewa yin haka na haddasa matsala a aure.
Ya ce akwai hanyoyi da dabaru da dama da mace za ta iya amfani da su  domin karkato da hankalin mijinta kan abin da take so amma ba jima’i ba han mijinta jima’i ba.
“Dole ne ma’aurata su samu rashin jituwa a aure sannan jima’i kamata ya yi ya zama dabaran da zai sulhunta mace da mijinta sannan hana miji jima’i na daga cikin matsalolin da ke kashe aure.
Bayan haka Okunna ya gargaddi ma’aurata da kada su mai da jima’i abinci domin yawan bukatan  jima’i na iya cutar da lafiyar mace.
“Jima’i na taimakawa wajen kwantar da hankalin mutum inda  karancinsa na iya cutar da lafiyar namiji sannan yawan bukatan sa na cutar da lafiyar mace.
A dalilin haka likitan ya ce ya kamata ana sara ana duban bakin gatari.
Buhari ya umarci jami’an tsaro su kara ƙaimi wajen ceto fasinjojin jirgin kasa dake tsare hannun ‘ƴan bindiga
Shugaban ƙasa Muhammadu Buhari ya umurci jami’an tsaro da su kara kai kaimi wajen ceto fasinjojin da ‘yan bindiga suka yi garkuwa da su a jirgin kasan Abuja-Kaduna.
Idan ba a manta ba a watan Maris ne ‘yan bindiga suka yi garkuwa da fasinjojin jirgin kasa da ya taso daga Abuja zuwa Kaduna.
Acikin makon jiya ‘yan bindigan sun sako mutum 11 bayan Sheikh Ahmad Gumi ya saka baki.
Kafin hakan a baya ‘yan bindigan sun sako mutum biyu daga cikin mutanen daga ciki akwai mata mai ciki.
Kakakin fadar shugaban kasa ya shaida cewa shugaban Kasa Muhammadu Buhari ya umarci jami’an tsaron kasar nan su gaggauta ceto sauran mutanen dake tsare hannun ‘yan bindigan.
“Gwamnati ta dauki  matakai da za su taimaka wajen ganin ta ceto duk fasinjojin jirgin kasan dake hannun ‘yan bindiga.
“Maharan sun bukaci gwamnati ta sako mutanen su inda bayan gwamnati ta sako su sai maharan suka saki mutum 11 a maimakon duka fasinjojin dake hannun su.
A dalilin haka dole gwamnati ta maida hankali da kuma kara tamke damara don ganin sun dawo da sauran dake tsare gidajen su.
Allah yayi wa limamin masallacin Maiduguri Road, Dahiru Lawal-Abubakar rasuwa
Allah yayi wa babban limamin masallacin Maiduguri Road dake Kaduna Sheikh Dahiru Lawal Abubakar  rasuwa.
Lawal-Abubakar ya rasu ranar Laraba, a asibitin sojoji na 44 bayan jinya da yayi da ɗan wani lokaci.
Dahiru Lawal-Abubakar ya rasu yana da shekaru 52 kuma shine babban Alƙalin kotun shari’a dake Makarfi jihar Kaduna.
Da ya ke tabbatar da rasuwar Sheikh Lawal-Abubakar, ɗaya daga cikin ƙannen sa, tsohon editan Daily Trust kuma mawallafin jaridar Darlteline, Nasir Lawal-Abubakar ya ce ” Mun yi rashin yaya, makwafin mahaifin mu.
Muna rokon Allah ya gafarta masa Amin.
Allah ya ji ƙan sa ya sa Aljannah ta zamo makoma.
SUNAYE: Sabbin ministocin da Buhari ya aika sunayen su majalisar Dattawa
Shugaba Muhammadu Buhari ya aika da sunayen sabbin ministoci 7 da ya nada zuwa Majalisar Dattawa domin a amince da su.
Idan ba a manta ba, shugaba Buhari ya umarci duk ministocin da suka sayi fom ɗin takarar shugaban kasa su ajiye aikin su, wanda kuma.dukkan su sun yi.
Ya yi alkawarin zai gaggauta musanya su da sabbin ministoci.
Sunayen da Buhari ya aika majalisa sun haɗa da Henry Ikechukwu – Abia State, Umana Umana – Akwa Ibom State, Ekuma Joseph – Ebonyi State da Goodluck Obia – Imo State.
Sauran sun haɗa da Umar Yakub – Kano state, Ademola Adegorioye – Ondo State da Odo Udi – Rivers State.
KIWON LAFIYA: Me cece cutar Monkey pox, alamun kamuwa da cutar, hanyoyin da za a kiyaye don gujewa kamuwa da cutar
Cutar ‘Monkey Pox’ cuta ce da take kama fatar mutum inda zaka ga mai dauke da cutar na fama da wasu irin manya-manyan kuraje kamar kazuwa.
Cutar ya fara bullowa a Nahiyar Afrika a shekarar 1970 sannan ya bayyana a shekaran 1978 a Najeriya.
Tun daga wancan lokaci cutar bata sake bayyana ba sai a shekarar 2017 a jihar Bayelsa.
Yadda Monkey Pox ke shiga cikin jikin dan Adam
Rahotanni sun  nuna cewa namun daji kamar su birai da beraye dake shawagi a gidajen mutane na daga cikin ababen dake kawo cutar ‘Monkey Pox’.
Sannan kuma cutar na yaduwa idan ana yawan zama kusa da wadanda suka kamu da cutar.
Ana kuma iya kamuwa da cutar idan aka yi jima’i da wanda ya ke ɗauke da cutar.
Kungiyar kiwon lafiya ta duniya WHO ta ce kwayar cutar ‘Monkey Pox’ yakan dauki tsawon kwanaki 6 zuwa 16 kafin ya fara nunawa a jikin mutum.
Alamu dake nuna an kamu da cutar monkey pox.
Zazzabi.
Yawan jin gajiya a jiki.
Ciwon jiki musamman baya.
Kumburin jiki musamman idan cutar ta fara nunawa.
Bayyanan kuraje a jiki
Hanyoyin da za a bi don gujewa kamuwa daga cutar
A daina cin naman dabbobin daji kamar su biri, burgu da bera.
A hana dabbobi yawo musamman wadanda ke kiwon su domin kada su fita su dauko cutar daga jikin dabbobin da suke dauke da cutar kuma a killace dabbobin da suka kamu da cutar saboda hana yaduwar ta.
Mutane su nisanta kansu daga dabbobi musamman daga kashin su da kuma jikinsu.
Kada a zauna daki daya da mutanen da suka kamu da cutar.
A yi amfani da safan hannu wajen kula da mutanen da suka kamu da cutar musamman ma’aikatan asibiti sannan idan aka ziyarci wanda ke dauke da cutar a tabbatar an wanke hannaye da ruwa da sabulu bayan an fito.
A tabbatar cewa a kowani lokaci ana tsaftace muhalli.
Sumbatar mai dauke da cutar kan iya sa a kamu.
A rage shan hannu ko ta yaya sannan a yi amfani da man tsaftace hannu.
Hukumar dakile yaduwar cututtuka dake kasar Amurka CDC ta ce Kaurace wa juna, mutum zai iya yi wa kansa wasa har sai ya samu gamsuwa da rufe bangaren jikin da kurarrajin cutar suka feso kafin a sadu.
Yaduwar cutar monkey pox  a Najeriya
Hukumar dakile yaduwar cututtuka ta ƙasa NCDC ta bayyana cewa an samu karin mutum 141 da ake zargin sun kamu da cutar Monkey pox a jihohi 13 a kasar nan.
A baya adadin yawan da ake zargin sun kamu da cutar sun kai mutum 110 a Najeriya.
Zuwa yanzu cutar ta yaɗu zuwa kasashen da basu da tarihin an taɓa samun bullar cutar.
NCDC ta ce daga cikin mutum 141 din da ake zargin sun kamu da cutar sakamakon gwaji ya nuna cewa mutum 36 ne suka kamu da cutar a jihohi 14 da Abuja daga ranar 1 ga Janairu zuwa 12 ga Yuni 2022.
Jihohinsu hada da Legas-7, Adamawa- 5, Delta- 3, River -3, Cross River -2, Kano -2, Bayelsa -2, Edo -2, Imo -2, Filato-2, Nasarawa -1, Niger -1, Oyo -1, Ondo -1 da Abuja-2.
A shekaran 2022 mutum daya mai shekara 40 dake fama da wani cuta baya ga Monkey Pox ya mutu.
Daga watan Satumbar 2017 zuwa ranar 12 ga Yuni 2022 an samu mutum 653 da ake zargin sun kamu da cutar a jihohi 33.
Daga cikin mutum 262 din da aka gano an samu tabbacin cewa kashi 40.1% sun kamu da cutar a jihohi 23.
Jihohin sun hada da Rivers -55, Bayelsa -45, Legas – 37, Delta -32, Cross River -16, Edo -12, Imo -10, Akwa Ibom -7, Oyo -7, Filato -5, Adamawa -5, Enugu -4, Abia -3, Nasarawa -3, Benue -2, Anambra -2, Ekiti -2, Kano -2, Niger -2, Ebonyi -1, Ogun -1, Ondo -1 da Abuja-8.
Mutum 9 sun mutu a dalilin kamuwa da cutar a jihohi shida daga Satumba 2017 zuwa 12 ga Yuni 2022.
Jihohin sun hada da Legos- 3, Edo -2, Imo -1, Cross River -1, Abuja -1 da Rivers -1.
Yaduwar cutar monkey pox a wasu kasashen duniya
Kungiyar kiwon lafiya ta duniya WHO ta bayyana cewa mutum 257 ne suka kamu da cutar a kasashen dake karkashin ta.
WHO ta ce an gano wadannan mutane daga ranar 13 zuwa 26 ga watan Mayu.
Daga cikin kasashen kasar UK ta fi fama da yaduwar cutar inda mutum 106 suka kamu, Portugal – 49 da Canada – 26.
‘Yan bindiga sun kai hari wasu coci biyu, sun kashe mutum uku, sun yi garkuwa da mutane da dama daga Kaduna
A ranar Lahadi ne Kwamishinan Tsaron Jihar Kaduna, Samuel Aruwan ya bayyana cewa ‘yan bindiga sun kai farmaki wasu coci biyu inda suka kashe mutum uku, biyu sun ji rauni sannan suka yi garkuwa da mutane da dama a kauyukan karamar hukumar Kajuru a jihar Kaduna.
Aruwan ya ce bisa ga rahoton da gwamnati ta samu daga wajen jami’an tsaro  ya nuna cewa maharan sun far wa kauyukan Ungwan Fada, Ungwan Turawa da Ungwan Makama dake Rubu duk a karamar hukumar Kajuru ranar Lahadi.
Ya ce maharan sun fara kai hari a kauyen Ungwan Fada sannan suka gangaro zuwa Ungwan Turawa da Ungwan Makama sannan suka afka kauyen Rubu.
A kauyen Rubu maharan sun kai hari cocin Maranatha Baptist da cocin Katolika na St. Moses.
Mutum uku sun mutu sannan wasu mutum biyu da suka hada da mace da namiji sun ji rauni.
‘Yan bindigan sun yi garkuwa da mutane da ba a san yawan su ba daga kauyukan sannan sun sace kayan masarufi bayan sun kutsa shagunan mutane da abinci.
Mataimakiyar gwamnan jihar Kaduna Hadiza Balarabe ta yi tir da harin da ‘yan bindigan suka kai sannan mika sakon ta’aziya ga iyalai da da yan uwan wadanda suka rasa rayukan su.
Maza sun koka kan yadda kasuwancin ‘Maniyyi’ ba ya kawo kudi masu daraja a Abuja
Wasu maza a babban birnin tarayya Abuja sun koka da yadda ba a samun kudi da yawa a harkan sitar da maniyi a Najeriya.
Mazan sun fadi ra’ayoyin su ne a a wani bincike da aka gudanar kan tasirin bada maniyi a kasar nan.
Kimiya ya fito da wannan tsari domin tallafawa ma’auratan da basu iya haihuwa.
Sai dai mazan Abuja sun ce kudin da ake siyan maniyi wajen mazaje bai taka kara ya karya ba.
Sannan ga yawan  gwaje-gwaje da za a yi wa mutum domin tabbtar da ingancin maniyinsa.
A dalilin haka ne wani lauya Kalu Ekene ya ce shi ba zai iya bada maniyinsa ba saboda yadda abin ke neman zama aikin banza duk da cewa abin aiheri ne mutum ke yi.
“Ko da na je bada maniyi na sai da aka yi mun gwajin cututtuka da suka hada da kanjamau, hepatitis, cututtukan sanyi da dai sauran su.
“Bayan haka ne aka biya ni naira 150,000 wanda idan ka kwatanta yawan kudin da ake biyan mazan dake bada maniyinsu a kasashen waje ya fi haka yawa.
Ma’aikacin gwamnati Patrick Akpan ya ce abin da ya fi bata masa rai shine yadda ake yin sirri a harkan.
“Bayan wannan gwaje-gwajen da aka yi za kuma a ce ba a so kasan wanda zai yi amfani da maniyin ka  ko ɗan da za a haifa da shi.
Shi kuwa bakaneke Yakubu Tobias cewa yayi bashi da matsala da ƙanƙanen kudin da ake biya amma yana da matsala da yadda suke tattance mutum kafin ya bada maniyinsa.
“Ni dana je sai da aka yi mu tambayoyi yadda kasan jarabawa na je rubutawa sannan bayan gwaje-gwajen da aka yi mun sai aka ce mun wai tsawo na bai kai yadda ake so ba.
Matsalolin dake tattare da bada maniyi a Najeriya
Likitan mata Isaac Shamaki ya ce tsarin bada maniyi tsari ne da kimiya ta kirkiro domin taimakawa wadanda ke bukatar haihuwa.
Tsarin iri biyu ne akwai wanda ma’aurata, wato mata da miji za su kawo wanda suke so su samu da da maniyinsa da Kuma wanda asibiti za su bada bayan sun tabbatar da ingancin maniyyin.
Shamaki ya ce tattance mutum da asibiti ke yi na taimakawa wajen samun ingantacen maniyin da zai iya haifar da ɗa.
Ya ce babban matsalar da ke tattare da bayar da maniyi shine tsufa domin da zarar namiji ya dara shekaru 39 maniyinsa ba shi da karfi da inganci sosai.
“Domin samun maniyin da zai oya zama ɗa ya kamata a samu daga wurin matashi domin shi maniyi ya kan ɗauki tsawon lokaci kafin ƙarfinsa ya kare.
Shamaki ya ce duk  da cewa tsarin na taimakawa wajen samun haihuwa da inganta zaman aure wasu mazan da dama na da matsala wajen riƙe ɗa ta ciyar da ɗan dan da suka tabbatar ba nasu bane.
“Wannan na daga cikin matsalolin da ya fi ci mana tuwo a kwarya duk da lallashi da shawara da likita zai iya bai wa wasu masu bukatar yin aure.
Ya ce asibiti sun fi samun wannan matsala a wajen maza fiye da mata.
KAI DAWAN DA KUTUTTURAI: Machina ya ce canja sunan sa da na Ahmed Lawan rashin mutunci ne, zai garzaya kotu
Najeriya na buƙatar yi wa matsalar tsaro ‘wankin-babban-bargo’ -Gwamnatin Amurka
Sakatariyar Harkokin Wajen Amurka mai Kula da Al’amurran Siyasa, Victoria Nuland, ta ce akwai matuƙar buƙatar Najeriya ta ɗauki batun matsalar tsaron ƙasar, ɗaukar gabagaɗi ta yi masa wankin babban bargo.
Haka Victoria ta bayyana a ranar Alhamis, a ziyarar kwanaki biyu da ta kawo, inda ta ƙara bayyana matsalar tsaro a Najeriya cewa ta zama wani babban shaiɗancin da ‘yan ta’adda ke yi su na rugurguza yankunan karkara.
“Amma mu abin da mu ke ƙoƙarin yi shi ne mu haɗa ƙarfi da Najeriya ta ƙarfafa hare-haren ƙasa da na ana sama a lokaci ɗaya.
“Saboda haka ina ganin idan muka bai wa Najeriya goyon baya za ta iya yi wa harkar tsaron ƙasar nan wankin-babban-bargo.
Victoria ta ce abu na farko shi ne a fara yin ƙoƙarin kakkaɓe ‘yan ta’adda daga yankunan karkara ƙarƙaf.
“Amma fa tilas sai gwamnati ta samar da isasshen tsaro, nagartattun ‘yan sanda da kuma tsarin tsaro na cikin al’umma su-ya-su, sai kuma kayan inganta rayuwar jama’a da nagartacciyar gwamnati.
Idan ba haka aka yi ba kuwa, to duk wani shiri ba zai yi tasiri ba.
Saboda ‘yan ta’addar sake dawo maku za su yi.”
“Sannan kuma mu na buƙatar mu ga an ɗauki ƙwaƙƙwara kuma tsauraran matakai tsakanin ƙasashen da ke maƙautaka da juna, saboda waɗannan ‘yan ta’adda su na zirga-zirga da gararamba kan iyakoki daga wannan ƙasa zuwa waccan.
Don haka akwai buƙatar mu yi wannan aikin tare.”
Sakatariyar ta kuma jinjina wa Najeriya dangane da irin gagarimin aikin ta ta ke yi kan tsaro, ba a Najeriya kaɗai ba, har ma a ƙasashen da ke cikin ƙungiyar ECOWAS bakiɗaya.
YAYI AMAI YA LASHE: Fasto Mbaka ya janye sukar da ya yi wa Peter Obi, ya nemi afuwar sa
Idan ba a manta ba Babban Limamin Ɗariƙar Katoliƙa ɗin nan dake Jihar Anambra, Peter Maka, ya bayyana cewa tsohon Gwamnan Jihar Anambra Peter Obi ba zai taɓa zama shugaban ƙasa a 2023 ba.
Mbaka ya ce Obi, wanda ke takarar shugabancin ƙasa a ƙarƙashin jam’iyyar LP, tantirin marowaci ne, don haka da a ce mai jini a jika ke shugabancin, amma marowaci, har gara a ce wani dattijo ne ke mulki, amma kuma mai hannun kyauta.
Mbaka ya yi wannan kalami a cocin sa inda ya ke wa’azi wato, Adoration Ground, Enugu a ranar Laraba.
“Yanzu yunwa ta sa mutane gaba, kuma a wannan irin mawuyacin hali da ake fama za a kinkimo mana Peter Obi tantirin marowaci a ce ya zama shugaban ƙasa?
“Ta yaya mutumin da kuɗin sa ba su ɓamɓaruwa daga hannun sa zai zama shugaban ƙasa?
Ku na son yunwa ta kashe ku ne?
Jama’a shin ko dai kun kwarkwance ne?
“A yanzu na san Atiku Abubakar da gaske neman kujerar shugaban ƙasa, tunda bai tattago Peter Obi mataimakin takarar sa ba.
“Mu dama mutumin da ke yin abu da gaske mu ke nema.
Idan Peter Obi bai zo nan ya durƙusa nan ya bada haƙuri ba, to idan ya zama shugaban ƙasa zan rufe wannan cocin.
Ballantana ma ba cin zai yi ba.
Ko ƙamshin kujerar ma ba ji zai yi ba.
Idan ba a manta ba, Mbaka ya ragargaji Obi a zaɓen 2019, lokacin da Obi ya ƙi bai wa cocin sa  gudummawar kuɗi.
Sai dai kuma daga baya Mbaka ya bai wa Obi haƙuri, ɗaga baya kuma ya ce an matsa masa lamba ne ya ba shi haƙurin, ba da son ran sa ba.
“Na yi ne a matsayin nuna biyayya ta ga Bishof na Ɗariƙar Katoliƙa, wanda ya sa na ba shi haƙuri.
“Kai bari na faɗa maku gaskiya, idan ƙabilar Igbo na neman shugabanci, to ba irin su Peter Obi ya dace su yi takara ba.” Inji Mbaka.
“Na kira Atiku a lokacin kamfen ɗin 2019, na ce masa za ka zama shugaban ƙasa, amma sai fa idan ka yi watsi da Peter Obi.
Saboda shi akwai tsinuwar Ubangiji rataye awuyan sa.
Idan ka na son zama shugaban ƙasa, to ka canja shi.”
Mbaka ya ce bai yi nufin tozarta shi da kalaman da yayi ba.
A karshe ya yi masa fatan Allah ya bashi sa’a a takarar da yake yi na zama shugaban kasa.
PDP ta kafa kwamitin tantance masu takarar mataimakin shugaban ƙasa
Jam’iyyar PDP ta kafa kwamitin mutum 12 da za su tantance masu takarar mataimakin shugaban ƙasa a zaɓen 2023.
Sakataren Yaɗa Labarai na PDP na Ƙasa, Ɗebo Ologunagba ne ya bayyana haka a cikin wata sanarwa da ya fitar yau Laraba.
Ya ce za a fara zaman tantance su a ranar Alhamis, da ƙarfe 10 na safe.
Ana raɗe-raɗin cewa hankali ya fi karkata kan Gwamna Nyesom Wike na Jihar Ribas, matsayin wanda za a ɗauka ya yi wa Atiku Abubakar mataimakin takara.
Sauran waɗanda ake tunanin naɗawa sun haɗa da Gwamna Ifeanyi Okowa na Jihar Delta da kuma Gwamna Udom Emmanuel na Jihar Akwa Ibom.
Tsohon Minista Tom Ikimi ne Shugaban Kwamitin Tantancewa, yayin da Aƙulu Sani Indabawa ke Sakataren Kwamiti.
Wasu daga cikin mambobin har da Osita Chidoka, Idris Wada da sauran su.
A ranar Juma’a, 17 Ga Yuni ne INEC za ta rufe karɓar sunayen masu takarar mataimakin shugaban ƙasa.
PREMIUM TIMES ta buga labarin yadda laluben mataimakin takarar Atiku ya hana jiga-jigan PDP barcin kwana bakwai.
Yayin da jam’iyyar PDP ta tsayar da Atiku Abubakar ɗan takarar shugaban ƙasa a zaɓen 2023, zaɓen wanda zai yi masa takarar mataimaki ya hana manyan jam’iyyar barcin da ba za su samu damar rintsawa ba, sai nan da wasu kwanaki biyu masu zuwa.
Shugaban PDP Sanata Iyorchia Ayu, ya bayyana cewa nan da sa’o’i 48 PDP za ta bayyana sunan wanda zai yi wa Atiku Abubakar takarar mataimakin shugaban ƙasa.
Ayu ya bayyana haka ne yayin da za a shiga taron kwamitin fito da mataimakin takara na Atiku Abubakar a ranar Talata.
Kwamitin dai ya ƙunshi gwamnonin PDP masu ci a yanzu da kuma gwamnonin PDP da su ka sauka, amma ba su canja sheƙa ba.
Akwai kuma Mambobin Kwamitin Zartaswa na PDP da kuma Mambobin Kwamitin Gudanarwa na jam’iyyar.
PREMIUM TIMES Hausa ta bada labarin yadda aka sa Atiku ke ruwan ido, ya rasa wanda zai ɗauka mataimaki tsakanin Gwamna Nyesom Wike da Gwamna Ifeanyi Okowa na Jihar Delta.
Haka kuma wannan jarida ta buga labarin cewa INEC ta ce za ta rufe rumbun tattara sunayen ‘yan takara a ranar 17 Ga Yuni da 15 Ga Yuli.
Hukumar Zaɓe ta Ƙasa (INEC) ta gargaɗi jam’iyyu cewa za ta rufe rumbun ta na intanet, wanda ta ke tattara sunayen ‘yan takarar zaɓukan 2023 a ranakun 17 Ga Yuni da kuma 15 Ga Yuli.
INEC ta ce za ta rufe karɓar sunayen ‘yan takarar masu zaɓen shugaban ƙasa, mataimaki, sanatoci da na tarayya a ranar 17 Ga Yuni, sai kuma sunayen ‘yan takarar gwamna da na mataimakin sa da kuma sunayen ‘yan takarar majalisar dokoki, waɗanda za a rufe a karɓar su a ranar 15 Ga Yuli.
Shugaban INEC Mahmood Yakubu ne ya yi wannan gargaɗin a lokacin da ya ke ganawa da Kwamishinonin Zaɓe na Tarayya, ranar Alhamis a Abuja.
Yakubu ya tunatar da su cewa an kammala zaɓukan fidda-gwanin dukkan jam’iyyun da za su shiga takarar zaɓen 2023 tun a ranar 9 Ga Yuni.
“INEC na buƙatar a damƙa mata sunayen ‘yan takarar shugaban ƙasa da mataimakin sa da na Sanatoci da Mambobin Tarayya daga ranar 10 Ga Yuni zuwa Juma’a 17 Ga Yuni.
“INEC na buƙatar sunayen ‘yan takarar gwamna da mataimaki da sunayen ‘yan majalisar dokoki daga ranar 1 Ga Yuli, zuwa 15 Ga Yuli.
“Za a loda sunayen ne a cikin rumbun tattara sunayen ‘yan takarar zaɓen 2023 na intanet, wato ‘portal’.”
Yakubu ya ce INEC na buƙatar jami’ai huɗu na daga cikin kowace jam’iyya 18 da za su yi takara su loda sunan ɗan takarar su a cikin rumbun tattara sunayen.
Yakubu ya ce tuni INEC ta damƙa wa kowace jam’iyya lambobin ɗan makullin da ake buɗe rumbun da su, domin su shiga su loda sunayen ‘yan takarar su.
“Mu na ƙara jaddada cewa sai sunayen ‘yan takarar da su ka yi nasarar lashe zaɓen fidda gwani bisa tsarin da Sashe na 84 na Dokar Zaɓe ta 2023 ne kaɗai za a loda sunayen su a cikin rumbun.”
Haka nan kuma PREMIUM TIMES Hausa ta buga labarin cewa ana sa-toka-sa-katsi kan Gwamna Wike wajen ƙoƙarin fitar da ɗan takarar mataimakin Atiku Abubakar a zaɓen shugaban ƙasa na 2023.
Yayin da masu goyon bayan Gwamna Nyesom Wike na Jihar Ribas su na tsaya kai da fata cewa shi ya fi dacewa a ɗauka mataimakin shugaban ƙasa a takarar Atiku ta zaɓen 2023, wasu shugabannin jam’iyya kuwa na cewa sai dai a ɗauki Gwamnan Jihar Delta, Ifeanyi Okowa.
Naci da dagewar da jiga-jigan da ke goyon bayan Gwamna Nyesom Wike a matsayin wanda zai yi wa Atiku Abubakar mataimakin takara cewa sai dai a ɗauke shi, hakan ya kawo tsaikon ga Atiku wajen zaɓen wanda zai yi masa mataimaki a PDP.
Tun a ranar 29 Ga Mayu ne Atiku ya yi nasarar lashe zaɓen fidda gwani na PDP, inda Wike ne ya zo na biyu.
A ranar 17 Ga Yuni ne dai Hukumar Zaɓe ta Ƙasa INEC za ta rufe karɓar sunayen ‘yan takarar muƙamai daban-daban a zaɓen 2023.
Okowa dai ya mara wa Atiku Abubakar baya a zaɓen fidda gwani, kuma a yankin Kudu maso Kudu ya ke, inda Wike shi ma ya fito.
Yayin da aka ce hankalin Atiku Abubakar ya fi kwantawa da Okowa, amma ya kasa zaɓen sa, saboda masu matsa wa Atiku lamba sun ce zai fi kyau ya ɗauki Wike, saboda ya fi shi ginannar rumfar siyasa a ƙasar nan, kuma ya fi Okowa ƙarfin aljihu.
Masu goyon bayan Wike sun nuna yadda ya riƙa ceto PDP idan ta afka cikin rikici da kuma yadda ya ke ɗaukar hidimomin jam’iyya a jihohin da ba PDP ke da gwamnati ba.
Masu adawa da Wike na cewa gaskiya wani irin gaɓotarin mutum ne, wanda ba zai dace a ce da shugabanci ba.
Sannan kuma sun ce idan har PDP ta yi nasarar kafa gwamnati, to Wike ba shi da kimtsuwa, zai riƙa tayar da daru da raba kan mulki a fadar shugaban ƙasa.
Majiyar da ke kusa da Atiku ta ce ya yi wa Wike alƙawarin zai naɗa shi Ministan Fetur idan PDP ta yi nasara.
Idan ba ya so kuwa, to shi zai kawo sunan wanda ya ke so a naɗa ministan fetur ɗin.
Sai dai kuma masu goyon bayan Wike na cewa ba su son Minista Fetur a yanzu.
Sun ce “ɗinyar makaho ta nuna aljihun sa.
Mataimakin shugaban ƙasa su ke so a bai wa Wike, domin wannan muƙamin ake nema a yanzu, alƙawari kuwa ba tabbas ba ne a cika shi idan an ci zaɓe.” Cewar masu goyon bayan Wike.
Atiku ya gaba da Gwamnonin APC 13 sa’o’i kaɗan bayan an bayyana Bola Tinubu ne ya yi nasarar zaɓen fidda-gwanin APC.
Taron dai da Atiku ya yi da gwamnonin, sun daɗe su na tattauna batun wanda zai ɗauka ya yi masa mataimakin takara.
Kotun Tarayya ta ɗaure abokan harƙallar muggan ƙwayoyin Abba Kyari shekaru biyu kowane
Babbar Kotun Tarayya a Abuja ta ɗaure abokan daƙa-daƙar safarar ƙwayoyin Abba Kyari, ɗaurin shekaru biyu kowanen su.
An tuhume su inda aka same su da laifi a tuhuma ya 5, 6 da ta 7.
Mai Shari’a Emeka Nwete ya ɗaure su biyu ɗin kowane shekaru biyu a tuhuma ta 5, shekaru biyu a tuhuma ta 6, kuma shekaru biyu a tuhuma ta 7.
Sai dai kuma kotu ta ce za su yi shekaru 6 ɗin kowanen su a a cikin shekaru 2 kacal.
Wato kwanakin ɗaurin kowane hukunci za su tafi da sauran kwanakin kenan.
Sannan kuma kotu ta ce za su fara zaman kurkui za a lissafa tun daga ranar da jami’an tsaro su ka kama su cikin watan Maris a Filin Jirgin Sama na Akanu Ibiam da ke Enugu.
Yadda Dillalan Kwayar Su Ka Amsa Laifin Su A Kotu:
Dillalan hodar sun amsa laifin su, Kyari da sauran ‘yan sanda ba su amsa laifi ba.
Waɗanda ke cikin zauren shari’ar da aka fara ta su Abba Kyari a Babbar Kotun Tarayya, Abuja, sun cika da mamaki, yayin da mutum biyu da ake zargin sun shigo da hodar ibilis daga Brazil da Habasha, su ka amsa laifin su, ba tare da wata jayayya ba.
Chibunma Patrick da Emeka Alphonsus Ezenwanne sun amsa laifin tuhuma mai lamba ta 5, 6 da na 7, waɗanda duk ke da nasaba da laifin shigo da muggan ƙwayoyi.
“Ran Mai Shari’a Ya Daɗe, na aikata laifin.” Haka kowanen su ya sanar wa kotu a ba’asin su da aka shigar daban-daban.
An karanta masu cewa sun karya dokar Hukumar NDLEA, ta Sashe na 14(b), ta 30 a ƙarƙashin Dokar 2004.
An tuhume-tuhume su da shigo da koken a filin jiragen sama na Akanu Ibiam da ke Enugu, a ranar 25 Ga Janairu, 2022.
PREMIUM TIMES ta bada labarin NDLEA sun gurfanar da Abba Kyari a kotun Abuja.
Jami’an Hukumar NDLEA sun gurfanar da dakataccen Mataimakin Kwamishinan ‘Yan Sanda, Abba Kyari a Babbar Kotun Tarayya ta Kaduna.
An shiga da shi kotun sa safiyar Litinin misalin ƙarfe 8:12 na safiya.
An gabatar da shi ne bisa zargin sa tare da wasu jami’an ‘yan sanda huɗu da laifin safara da kuma tu’ammali da hodar ibilis mai nauyin kilogiram 22.35.
NDLEA sun kama shi tare da ‘yan sandan huɗu waɗanda su ma ke ƙarƙashin sa a lokacin da ya ke shugaban ‘Yan Sandan Kai Ɗaukin Gaggawa masu kamen ‘yan damfara da garkuwa da mutane.
Kafin NDLEA ta kama shi, Kyari ya shafe watanni shida a dakace, bayan zargin sa da haɗa baki da gawurtaccen ɗan damfara Hushpuppi.
An zarge shi da shirya damfarar dala miliyan 1.1, lamarin da ya janyo Amurka ke neman a tura a can ta yi masa hukunci a Amurka.
A zaman shari’a, su Kyari za su fuskanci tuhumar  amfani da kuma mallakar hodar Ibilis ba bisa ƙa’ida ba.
Sannan akwai wata hutuma da ake wa Kyari shi kaɗai, wadda ake zargin sa da bai wa babban jami’in NDLEA toshiyar bakin Dalar Amurka 61,400 don kada NDLEA ta bincika kuma kada ta auna wata hodar Ibilis don kada a gane ko mece ce.
Manyan ‘yan sanda huɗu da ake tuhuma tare da Kyari sun haɗa da Mataimakin Kwamishinan ‘Yan Sanda Sunday Ubua, Mataimakin Sufurtanda Bawa James, Sufeto Simon Agirgba, Sufeto John Nuhu.
Akwai fararen hula biyu, Chibunma Patrick da Emeka Alphonsus Ezenwane.
Su ne ake zargin sun shigo da hodar Ibilis mai nauyin kilogiram 21.35.
HATTARA IYAYE: Kotu ta yanke wa ‘malamin gida’ hukuncin ɗaurin rai da rai bayan an akam shi da laifin ɗirka wa ‘ƴar maigida ciki
Kotun dake sauraron kararrakin fyade da cin zarafin mata a jihar Legas ta yanke wa wani malamin gida Joseph Ibanga hukuncin daurin rai da rai bayan ta kama shi da laifin yi wa ‘yar maigida mai shekaru 14 fyade da dirka mata ciki.
Alkalin kotun Abiola Soladoye ta ce ta yanke wannan hukuncin ne bisa ga hujojin da fannin da suka shigar da karar suka gabatar wanda suka tabbatar cewa malamin ya aikata wannan aika-aika da ake zargin sa da su.
Soladoye ta ce Ibanga ya rika yin lalata da yarinyar a gidan iyayen ta da gidansa har ta dauki ciki Kuma ta haihu.
“Sakamakon gwajin da aka yi wa yarinyar a asibiti ya nuna cewa malamin ne ya dirka mata ciki.
“Sannan ita yarinyar ta nuna Ibanga a matsayin malaminta wanda ke tilasta wajen yin jima’i a kullum ya zo karantar da ita.
“Iyayen yarinyar sun dauki malamin aiki saboda rashin kokarin ‘yar tasu a makaranta, sai kawai gogan naka ya maida ita farkar sa.
“Ibanga butulu ne wanda ya ci amanar wannan  yarinya da ya kamata ya koyar karatu sai ya rika lalata da ita
Ta ce a dalilin haka ya sa ta yanke wannan hukunci domin ya zama domin ya zama darasi ga malamai masu aikata irin wannan laifi, na cin amanar iyayen da ke mika musu amanar yayan su.
KARAMBANI KO KARAMBANA: Ahmed Isah ya dakatar da tarawa ASUU naira biliyan 18, bayan an tara naira miliyan 12
Fitaccen mai gabatar da shirin Hembelembe na ga dan radiyon Human Rights FM dake Abuja, Ahmed Isah, ya dakatar da tarawa kungiyar malaman jami’o’i naira biliyan 18.
Hakan ya biyo bayan nesanta kansu da wannan asusu ne da kungiyar malaman ta yi a ranar Asabar.
Shugaban ƙungiyar malaman jami’o’in ƙasar nan ASUU, Emmanuel Osodeke ya ce babu hannun ƙungiyar a asusun da Ahmed Isah ya buɗe wai jama’a su tara taro-sisi har naira biliyan 18 domin a baiwa ASUU don su janye yajin aikin da suke yi.
Kafin ya sanar da dakatar da asusun wanda ya buɗe a bankunan GTB da na Jaiz, Isah ya ce an tara naira miliyan 12 zuwa yanzu.
Sannan kuma har gwamnan jihar Akwa-Ibom Emmanuel Udom ya bada gudunmawar naira miliyan 50.
Idan ba a manta ba Ahmed Isa, mai gabatar da shirin Hembelembe a radiyon Human Right dake Abuja ya buɗe asusu inda yayi kira ga ƴan Najeriya su saka kuɗi domin tara naira biliyan 18  a biya malaman makaranta don su janye yajin aikin da suke yi.
ASUU ta ce Isah ya gaggauta cire sunan ASUU a jikin wannan asusu.
Kungiyar ASUU da gwamnatin tarayya sun ja daga watannin hudu kenan sasantawa bai yiwu ba a tsakani.
Daliban makarantun gwamnati kaf suna gida saboda yajin aikin.
Ra’ayoyin jama’a
Da yawa daga cikin mutane sun soki wannnan tara kuɗi da Ahmed Isah ya ƙirkiro, suna masu cewa wannan ba hurumi ne na sa ba.
” Niyyar da yake da shi yayi kyau amma kuma naira biliyan 18 ake magana.
Idan aka ce ƴan Najeriya ne za su rika tara kuɗi suna baiwa malaman don su janye ya jin aiki ai koma baya kenan.
” Yau idan aka tara wannnan kuɗi aka baiwa malaman, gobe kuma idan hakan ya sake aukuwa yaya za ayi.
Da abinci za a ji ko kuwa da tara wa malaman jami’o’i kudin albashi.
” Manyan Najeriya duk sun tura ƴaƴan su kasashen waje da makarantu masu zaman kansu a faɗin kasar nan.
Dama dai ƴaƴan talakawa ne a jami’oin.
Ta ina za a tara naira biliyan 18.
Shi mai ba’a ya ke yi ko.
” Abinda ya fi da cewa shine ya ci gaba da amfani da kafar sa wajen yin kira ga gwamnati su gaggauta kawo karshen yajin aikin domin ɗalibai su koma makaranta.
Hakan shine kawai gudunmawar da zai iya bada wa.
Kotu ta yanke wa Kansilan da ya lakaɗa wa mahaifiyar matarsa dukan tsiya hukuncin ɗauri
Kotun gargajiya dake ‘Grade A’ a Iyaganku ta
yanke wa wani Kansila hukuncin dauri ma tsawon watanni Uku.
Kansilan mai shekaru 53 Muyiwa Ojo-Osagie ya lakada wa mahaifiyar matar sa Mrs Sarah Gbadebo  dukan tsiya Sannan ya yi barazanar sai ya kashe ta.
Alkalin kotun Mrs Basirat Gbadamosi ta yanke wa Ojo-Osagie hukuncin ɗauri na tsawon watanni uku a kurkuku bisa laifin yi wa sirikansa duka ko ya biya tarar Naira 20,000.
Laifin yi wa sirikansa barazanar kisa Ojo-Osagie zai yi wa al’amuma aikin watanni biyu sannan ya rubuta wasika ga sirikansa Mrs Gbadebo domin neman afuwarta.
Dan sandan da ya shigar da kara a kotu Kola Olaiya ya ce  Ojo-Osagie ya daki sirikan sa  Mrs Gbadebo mai shekara 81 da lema a ranar 11 ga Agusta 2019 da misalin karfe 10:30 na safe.
Olaiya ya ce Ojo-Osagie ya aikata haka ne bayan ya gano cewa tsohuwar matarsa ta kwashe ‘ya’yan sa biyu mata bayan auren su ya mutu.
Ya ce yi wa sirikansa barazanar kisa da Ojo-Osagie ya yi na neman tada zaune tsaye.
Olaiya ya ce cin mutuncin  da Ojo-Osagie ya yi ya saba dokar hukunta masu aikata laifuka irin haka na sashe 249 (d) da  351 na jihar Oyo.
YAJIN AIKIN ƘUNGIYAR ƘWADAGO: Kotu ta ce kwamitin binciken da Gwamnatin Kaduna ta kafa haramtacce ne
Kotun Sauraren Ƙararrakin Biyan Haƙƙin Ma’aikata ta ce Kwamitin Bincike na Gwamnatin Kaduna kan Ƙungiyar ‘Yan Ƙwadago na jihar haramtacce ne.
Mai Shari’a Osatohanmwen Obaseki ne ya zartas da wannan hukunci a ranar Alhamis, inda ya bayyana cewa Gwamna Nasir El-Rufai ba shi da ikon kafa wa ‘yan ƙwadagon jihar kwamitin binciken yajin aikin su na ranar 16 zuwa 19 Ga Mayu, 2021 da kuma binciken dukkan abin da ya biyo bayan yajin aikin.
Kotun ta ce tabbas Gwamna zai iya kafa Kwamitin Bincike, amma fa ba shi da ikon kafa kwamitin binciken ayyuka ko rikicin ƙungiyar ma’aikatan ƙwadago.
Haka nan kotun ta ce abubuwan da gwamnati ta lissafa wa kwamitin ya bincika duk sun danne haƙƙin da dokar ƙasa ta bai wa ma’aikatan ƙwadago.
Saboda haka kwamitin haramtacce ce, ba shi da ikon yin wani bincike.
Kotu ta ƙara da cewa Gwamna El-Rufai ya yi tuwo na mai na, domin shi ya kafa kwamitin bincike, shi ya naɗa mambobin kwamitin, kuma ya umarce su shi za su kai wa sakamakon binciken da kwamitin ya yi.
Hakan a cewa kotun ya nuna shi ne kuma zai hukunta su.
Mai Shari’a ta ce kwamitin haramtacce ne, domin Gwamna ya maida kan sa mai hukunta waɗanda ya ke gani da laifi, alhali kuma da shi ake tafka rikicin, wanda kusan saboda gwamnan ne ma ma’aikatan ƙwadagon jihar Kaduna su ka tafi yajin aikin.
Mai Shari’a ta ce Sashe na 6 da na 254 na Kundin Tsarin Mulkin Najeriya da kuma Sashe na 20, 36 da na 40 na Dokar Kafa Ƙungiyoyin Ma’aikata sun rattaba cewa Kotun Sauraren Rikice-rikicen ma’aikata ce kaɗai za ta iya saurare ko yanke hukuncin ladaftarwa ga ma’aikatan ƙwadago.
Obaseki ta haramta wa Gwamna El-Rufai sake kafa wani kwamitin bayan wanda kotun ta ruguza.
Kuma ta haramta wa kwamitin binciken dalilan yin yajin aikin.
A ƙarshe kotu ta ci tarar Gwamnatin Jihar Kaduna Naira 500,000, waɗanda kotun ta ce a biya ƙungiyar ƙwadago, wadda ita ce ta kai gwamnatin Kaduna ƙara.
Ba a saki fasinjojin jirgin kasan Kaduna dake tsare hannun ƴan bindiga ba
‘Yan uwan fasinjojin jirgin kasan Abuja-Kaduna da ‘yan bindiga suka yi garkuwa da su tun a watan Maris sun ce har yanzu ba a sako ‘yan uwan su ba.
‘Yan uwan sun fadi haka ne bayan labarin cewa wai ‘yan bindigan sun sako fasinjojin ya kareda shafukan sada zumunta a yanar gizo.
PREMIUM TIMES ta samu bayanin haka ne a wani takarda da shugabannin kungiyar ‘Relatives of AK9’ AbdulFatai Jimoh da  Ba’aba Muhammad suka fitar ranar Alhamis a garin Kaduna.
Muna kira ga mutane da su yi watsi da labarin wai an sako waɗanda ƴan bindiga suka sace a jirgin kasa na  Abuja-Kaduna.
Wannan labari karya ne kawai.”
Wata cikin ‘yan uwan fasinjojin jirgin dake tsare hannun ƴan bindigan da aka yi garkuwa da su mai suna Habiba Dalhat ta ce wannan magana ba gaskiya ba ne.
“Muma haka muka samu labarin wai an sako ‘yan uwan mu, amma kuma ba haka bane.
Idan ba a manta ba a ranar 28 ga watan Maris ne ‘yan bindiga suka tada na nakiyar da suka dasa a  layin dogon jirgin kasan Abuja-Kaduna inda suka kashe mutum 9 sannan suka yi garkuwa da mutane da dama.
Gwamnatin Najeriya ta tabbatar cewa tana kokarin ganin an sako fasinjojin sai dai bayan kwanaki 70 mutum biyu ne kadai aka saki.
Shugaban bankin manoma Alwan Hassan da wata mata mai ciki aka saki.
Sanata Aliero ya yi nasara a zaben fidda dan takarar sanata na Kebbi ta tsakiya a PDP
Awowi kadan bayan ficewar sa daga jam’iyyar APC, sanata Adamu Aliero yayi nasara a zaben fidda dan takarar sanatan Kebbi ta tsakiya.
Aliero ya kada Haruna Sa’idu-Dan-diyo da ya samu kuri’u 15 inda shi kuma ya samu kuri’u 246.
Kebbi ta tsakiya ta kunshi kananan hukumomin Kebbi, Gwandu, Jega, Maiyama, Koko-Bese, Kalgo, Aliero da Bunza
Sanata Adamu Aliero ya bayyana komawarsa PDP daga Jam’iyyar APC ranar Alhamis.
A sanarwar da yayi ranar Alhamis, Aliero ya ce rashin jituwa tsakanin sa da jam’iyyar a jihar ya sa dole ya hakura da jam’iyyar ya koma PDP.
Idan ba a manta ba Jam’iyyar APC ƙarkashin gwamna Abubakar Bagudu ta wancakalar da ɗan takarar gwamnan jihar sanata Abdullahi wanda ke ɓangaren Aliero.
Aliero ya ce ” Na gaji da zaman takaici a APC, ba zan iya cigaba da ɗaukan wulaƙanci, wariya da iko da ake nuna min da magoya baya na ba.
A dalilin haka na hakura da jam’iyyar.
Amaechi ya bi sahun Lawal wajen taya Tinubu murnar nasarar da ya samu a zaɓe, Osinbajo shiru har yanzu
Tsohon gwamnnan jihar Ribas, Rotimi Amaech ya mika sakon taya murna ga jagoran APC tsohon gwamnan Legas, Bola Tinubu bisa nasrar da ya samu a zaɓen fidda gwani na APC da aka yi a farkon wannan makon.
Amaechi ya ce ” Ina taya ka murnar nasarar da ka samu a zaɓen fidda gwani na shugaban kasa da aka kammala ranar Laraba.
Ina tabbatar maka cewa zan baka goyon baya na don ganin APC ta yi nasara a zaɓen dake tafe
Sai dai kuma mataimakin shugaban kasa Yemi Osinbajo wanda ya zo na uku a zaɓen bai aika da sakon taya murnar ga Tinubu.
Osinbajo da ake ganin yana daga cikin ƴan siyasan da Tinubu ya goya amma ya yi kememe ya ki yarda ya janye masa a zaɓen fodda gwani sannan har yanzu bai aika da sakon taya murna ba ga sanata Tinubu.
A karshe dai shine ya zo ma uku a zaɓen inda Amaechi ya zo na biyu Ahmed Lawan ya zo na hudu.
KAR TA SAN KAR:  Atiku ya taya Tinubu murnar lashe zaɓen fidda-gwanin APC
Ɗan takarar shugaban ƙasa na zaɓen 2023 mai zuwa a ƙarƙashin PDP, Atiku Abubakar, ya taya Bola Tinubu murnar lashe zaɓen fidda-gwanin APC da ya yi.
A cikin wata sanarwa da ya fitar a shafin sa na Twitter, Atiku ya ce ba a banza Tinubu ya yi nasara, sai da ya ci kwakwar gwagwarmaya sosai.
“Ina taya ka murnar lashe zaɓen fidda gwani na APC.
Ka  sha fama kuma ka samu nasara, bayan jajircewar da ka yi.” Inji Atiku.
Tinubu ya kayar da ‘yan takara 14 sannan ya zama ɗan takarar jam’iyya mai mulki a zaɓen shugaban ƙasa na 2023 da ke tafe.
Ya samu ƙuri’u 1,271, Rotimi Amaechi ya samu  316, kuma ya zo na biyu, sai Mataimakin Shugaban Ƙasa Yemi Osinbajo ya zo na uku da ƙuri’u 235.
Bakwai daga cikin ‘yan takarar dai sun janye tare da nuna goyon bayan su ga Tinubu, tun kafin ma a fara jefa ƙuri’a.
Makonni biyu da su ka gabata Tinubu ya taya Atiku murnar lashe zaɓen fidda gwani na PDP.
Kuma ya yi fatan cewa Allah ya sa su biyun ne za su yi karon-battar neman zama shugaban ƙasa a zaɓen 2023.
RUƊANI A GANGAMIN APC: Ayade, Okorocha da wasu ‘yan takara huɗu sun yi tir da sunayen ‘yan-lelen takara 5 da aka miƙa wa Buhari
Ƙarin wasu ‘yan takara bakwai sun bi sahun Gwamna Yahaya Bello, inda su ma su ka yi fatali da jerin sunayen ‘yan takara biyar da Gwamnonin APC da Kwamitin Gudanarwa su ka miƙa wa Shugaba Muhammadu Buhari.
Sun yi wannan sanarwa ce bayan shi ma Gwamna Yahaya Bello ya yi barazanar cewa ba zai janye daga takara ba.
Kuma ya ce idan aka cire sunan sa a jerin ‘yan takara, zai ragargaza APC, ta-ɓare kowa ya rasa.
‘Yan takarar bakwai su ne Ogbonnaya Onu, Gwamna Ben Ayade, Emeka Nwajiuba, Imo, Rochas Okorocha da Tein Jack-Rich.
Cikin wata sanarwa da ‘yan takarar bakwai su ka fitar a ranar Talata, sun ce sunayen da Gwamnonin da Kwamitin Gudanarwa su ka bayar “wasan yara ne kawai.”
Sun ce abin da Gwamnonin su ka yi, wani yunƙuri ne don su ware yankin Kudu maso Gabas da Kudu maso Kudu, saboda babu wanda ya tuntuɓe su kafin a ɗauki wannan matsayar.
Shi ma Gwamna Yahaya Bello ya ce ba zai janye daga takara ba, zan ragargaza APC idan aka cire suna na -Yahaya Bello
Gwamna Yahaya Bello na Jihar Kogi ya fusata, tare da cewa ba zai janye daga takarar shugaban ƙasa a ƙarƙashin APC ba.
Bello ya shaida wa manema labarai haka bayan ganawar sa da Shugaba Muhammadu Buhari.
Ya nanata cewa shi bai amince ya janye wa ‘yan takarar Kudu ba.
Kuma idan aka kuskura aka cire sunan sa a ciki jerin ‘yan takara, “to ina tabbatar maku cewa an kira babban rikici da babbar murya.
Saboda zan jefa APC cikin bala’i a ƙasar nan.”
Bello ya fusata ne ganin yadda aka taka wa takarar sa burki, inda Gwamnonin Arewa 13 su ka goyi bayan a miƙa takara ga Kudu.
Su ma Kwamitin Gudanarwar APC su ka amince da haka, inda su ka aika wa Shugaba Buhari sunayen ‘yan takara biyar na Kudu, babu ɗan Arewa ko ɗaya.
A ganawar da Gwamnonin Arewa na APC su ka yi da manema labarai, Gwamna Nasir El-Rufai na Kaduna ya ce Yahaya Bello ne kaɗai bai amince a bayar da takara ga Kudu ba.
Kuma ya na da ‘yancin yin haka, amma dai ra’ayin su ya rinjayi na sa.
Bello ya ce, “ina da dabbacin cewa idan za a yi zaɓe na gaskiya, ni zan lashe zaɓen, idan ba a yi maguɗi ba.
“An shigo da wannan tsari ne don a danne mu da ake ganin mun fito daga ƙananan ƙabilu.
To ni a sani cewa mafi rinjaye ne su ke so na fito takara, wato matasan ƙasar nan.
Duk da Bello bai faɗi matakin da zai ɗauka ba idan babu sunan sa a cikin sunayen ‘yan takara, ana ganin cewa kotu zai garzaya bayan zaɓe, tunda Dokar Zaɓe ta haramta cire wani ɗan takara a cikin sunayen waɗanda za a zaɓa.
SABUWAR RIGIMA A APC: Ba zan janye daga takara ba, zan ragargaza APC idan aka cire suna na -Yahaya Bello
ƘAREWAR KWANA: Daliget daga Jigawa ya rasu a daidai yana karin kumallo a Abuja
Ɗaya daga cikin Daliget ɗin dake halartar gangamin jam’iyyar APC a Abuja ya yanke jiki ya faɗi a daidai yana kwankwadan shayi da safiyar Talata.
Daliget ɗin mai suna Isah Baba Buji ya rasu ranar Talata.
Kakakin jam’iyyar APC na jihar Jigawa Bashir Kundu ya tabbatar da rasuwar Baba Buji.
” Baba Buji ya rasu da safiyar Talata a lokacin ya na karin kumallo.
Yana cikin shan kofin shayi sai kawai ya yanke jiki ya faɗi, ko da aka duba shi ya riga ya yi sallama da duniya.
A karshe Kundu ya ce za a maida gawar sa gida, wato can Jigawa domin ayi masa sutura.
GANGAMIN APC: Babu wani ɗan takara da na zaɓa daga cikin ƴan takara 23 na APC – Buhari
Shugaban kasa Muhammadu Buhari ya bayyana cewa bai bayyana sunan kowa ba a matsayin ɗan takarar da ya ke ya gaje shi a cikin jerin ƴan takara 23 dake neman maye gurbinsa idan wa’adin sa ya cika.
Gwamnan jihar Filato, Simon Lalong ya umarci gwamnonin Arewa wand ya gana da su cewa su koma su zauna tare da jam’iyyar domin a samu matsaya daya game da wanda za a fidda ɗan takarar shugaban kasa na jam’iyyar.
Lalong ya ƙara da cewa a ganawar sun nemi afuwar shugaba Buhari bisa matsayar da suka ɗauka na cewa mulki ya koma kudu ba tare da sun sanar da shi tun da farko ba.
Abubakar Bagudu ya ce” A ganin mu ya kamata a ce dai tunda Arewa ta yi mulki idan ta kammala sai ya koma kudu.
Wannan shine muka ga ya fi dacewa kuma muka amince da shi.
Shi ko gwamnan Kaduna Nasir El-Rufai, cewa yayi bayan ganawar gwamnonin dukkan su sun amince da mulki ya koma kudu in banda gwamnan Kogi Yahaya Bello wanda ya ce bai amince da haka ba.
Buhari bai tsaida ɗan takara ba
Gwamna Abubakar Badaru na Jigawa ya ce har yanzu gwamnonin APC na Arewa na jiran Shugaba Muhammadu Buhari ya bayyana matsayar sa kan miƙa takarar shugaban ƙasa ga ɗan kudu kai-tsaye.
Badaru ya bayyana haka a cikin wata tattaunawar da ya yi da BBC Hausa a ranar Lahadi.
A ranar Asabar ce dai Gwamnonin APC na Arewa da masu faɗa-a-ji na jam’iyyar daga Arewa, su ka amince mulki ya koma kudu a zaɓen 2023.
Wato dai APC za ta tsayar da ɗan takara kenan daga kudu.
Badaru wanda shi ma ya na cikin ‘yan takarar shugaban ƙasa, ya ce har yanzu Buhari bai bayyana matsayar sa a kan amincewa ko rashin amincewa da hakan ba.
Badaru ya ce maganar gwamnoni Arewa sun amince, bai tayi ne su ka miƙa, ba a kai ga daddalewa ba tukunna.
Badaru ya ce ya yi mamakin da ya ji “wai an raba takardar bayan taro mai ɗauke da sa hannun mutane, wadda a maganar gaskiya ba haka abin ya ke ba.
“Mu tayi ne mu ka miƙa wa Baba Buhari, idan ya ga hakan ne mafita kuma ya amince, shikenan, sai a yi hakan.
Idan kuma bai amince ba, sai mu ci gaba a kan tsarin da mu ke.
Amma dai mu gwamnonin Arewa mu ka goyon bayan duk wata matsaya da Buhari ya bijiro da ita.”
Ya ce Gwamnonin Arewa sun wakilta Gwamna Atiku Bagudu na Kebbi da Simon Lalong na Filato da Abdullahi Sule na Nasarawa su je su sanar wa Shugaba Buhari cewa sun yarda duk ɗan Arewa mai takara a APC, to ya janye a bar wa ‘yan kudu su fito da ɗan takara a cikin su.
“Gaskiya ne Gwamnonin Arewa kamar su 11, ciki har da Ni mun tattauna wannan batu, sannan mu ka aika wa Shugaba Buhari cewa mun yi la’akari da halin da ake ciki, saboda haka mun yarda a bai wa ‘yan kudi takarar shugaban ƙasa a ƙarƙashin APC.”
“Maganar janyewa ta kuwa, ba za ni yi gaggawar janyewa ba, har sai na ji matsayar da Shugaba Buhari ya fitar.”
Wato dai kenan har yanzu dukkan ‘yan takarar 23 kowa na ciki, ko ɗaya bai janye ba.
GANGAMIN APC: Har yanzu Buhari bai yanke shawarar miƙa takara ga ɗan kudu kai-tsaye ba -Gwamna Badaru
MUMMUNAN KISAN GILLA: Yadda ƴan bindiga suka kashe sama da mutum 70 a Cocin Katolika na Ondo
Shugaban Masu Rinjaye na Majalisar Dokokin Jihar Ondo, Oluwale Ogunmolasiyi, ya bayyana cewa aƙalla mahara sun kashe tsakanin mutum 70 zuwa 100, a wani mummunan harin da su ka kai a Cocin St. Fransis Katolika da ke Owo, Jihar Ondo.
Ogunmolasiyi wanda ya ce ya je cocin da kuma asibiti ya ga irin mummunan ɓarnar da maharan su ka yi, ya ce abin ya yi muni sosai.
Shugaba Muhammadu Buhari ya yi Allah-wadai da harin.
Shi ma Gwamna Rotimi Akeredolu na Ondo, ya ce harin shaiɗanci ne tantangarya.
Ƙungiyar Kiristoci ta Ƙasa CAN ta yi tir da harin, kuma ta tsine wa maharan.
Kakakin Majalisar Dokokin Jihar Ondo ya ce ya zanta da uwan wani yaro da ke da sauran kwana a gaba, wanda ya shaida masa cewa maharan Fulani ne makiyaya.
‘yan bindigar dai sun kashe maza, mata da ƙananan yara da dama, lokacin da su ka buɗe wuta a cikin cocin.
Wanda lamarin ya ritsa da shi ya ce sai da maharan su ka fara jefa gurneti a cikin cocin su ka firgita mutane, sannan su ka buɗe masu wuta.
Yayin da Ogunmolasiyi ya ce ya ga aƙalla gawarwaki 20 a idon sa, Babban Likitan Asibitin Tarayya da ke Owo, ya ce an kai gawarwakin mutane 23 a asibitin, sannan kuma akwai mutane da aka ji wa rauni da dama.
KASASSAƁAR ASIWAJU: APC ta yi barazanar ladabtar da Tinubu saboda gorin da ya yi wa Buhari
Shugaban Jam’iyyar APC Abdullahi Adamu ya gargaɗi dukkan ‘yan takarar shugaban ƙasa a ƙarƙashin APC su guji caccakar Shugaba Muhammadu Buhari.
Adamu ya yi wannan maganar kacokan kan Bola Tinubu, wanda a ranar Alhamis ya ragargaji Shugaba Muhammadu Buhari a Gidan Gwamnatin Jihar Ogun, a Abeokuta.
Adamu ya yi tir da irin kalaman da Tinubu ya yi, waɗanda ya ce za a ɗauki matakin ladabtar da shi.
Adamu ya yi bayanin a lokacin da ya ke zantawa da manema labarai a Abuja, a ranar Asabar.
Tuni dai Shugaba Muhammadu Buhari ya gana da dukkan ‘yan takara, inda a ƙarshe dai an amince a bar wa ɗan Kudu takarar shugaban ƙasa, kamar yadda gwamnonin Arewa su ka amince.
Baki Shi Ke Yanka Wuya: Kalaman Da Su Ka Zame Wa Tinubu Alaƙaƙai:
TINUBU YA ZARE MAKAMAN 2023: ‘Ba don ba da Buhari bai zama Shugaban Ƙasa ba’ -Inji Asiwaju:
Ɗaya daga cikin ‘yan takarar shugaban ƙasa na APC, Bola Tinubu, ya bayyana cewa shi ne gogarman da ya cicciɓa Muhammadu Buhari ya zama Shugaban Ƙasa a 2015 da 2019.
Tinubu ya yi wannan furuci a lokacin da ya kai wa Gwamna Dapo Abiodun na Jihar Ogun ziyara, inda har ya gana tare da wakilan zaɓen ‘yan takarar APC na Jihar Ogun.
Ya je ne domin neman goyon bayan wakilan zaɓen ‘yan takara, wato deliget na jihar.
Gorin Da Tinubu Ya Yi Wa Buhari:
“Ba don ni da na tsaya bayan Buhari ba, da bai zama shugaban ƙasa ba.” Haka Tinubu ya furta a wurin.
“Buhari ya jaraba sa’a da farko, bai samu nasara ba.
Ya ƙara fitowa takara a karo na biyu, ya sha kaye.
Ya fito karo na uku, nan ma ya sha kaye.
“Kai, Buhari fa har  kuka ya riƙa rusawa aka nuno shi a talabijin ya na cewa ba zai sake yin takara ba.
“Daga nan na je har Kaduna na same shi, na ce za ka sake yin takara, kuma za ka yi nasara.
Amma fa kada ka sake ka raina wa Yarabawa hankali.
Ya ce ya amince.
“Tun da Buhari ya hau bai taɓa ba ni alfarmar na ba shi wani ya naɗa minista ba.
Buhari bai taɓa ba ni kwangila ba.
Ban taɓa roƙon komai a wurin sa ba.
To yanzu lokacin da Yarabawa za su yi mulki ne, lokaci na ne.”
Tinubu ya ce shi ne ya ɗaure wa Abiodun gindi har ya zama Gwamna kuma shi ne silar zaman Osinbajo Mataimakin Shugaban Ƙasa.
Shi dai Dapo Abiodun ya nuna goyon bayan sa ne ga Yemi Osinbajo, ɗan asalin Jihar Ogun, wanda shi ma Osinbajo ɗin ya fito takara.
“Shi kan sa Gwamnan ga shi nan zaune, idan ba don Allah da kuma taimako na ba, da bai zama Gwamna a nan Jihar Ogun ba.” Inji Tinubu.
Tinubu ya kuma bada labarin yadda aka ƙi ɗaukar sa ya zama Mataimakin Shugaban Ƙasa a 2015, saboda wai shi Musulmi ne, kamar Buhari.
Amma sai ya bada sunan Yemi Osinbajo, ya ce a ɗauke shi.
Sannan kuma ya tunatar da yadda Atiku ya garzaya ya same shi, aka ba shi takarar shugaban ƙasa a AC, haka shi ma Nuhu Ribadu aka ba shi takara a ACN.
Tinubu ya nemi wakilan zaɓe su zaɓe shi domin ya fi sauran cancanta.
GANGAMIN ZAƁEN FIDDA GWANI: APC za ta yi taron gangami ba tare da wakilan cikin gida ba, duk da kotu ta ce sai da su
Jam’iyyar APC za ta yi taron gangamin zaɓen fidda-gwanin ɗan takarar shugaban ƙasa ba tare da wakilan cikin gida ba, kamar yadda Babbar Kotun Kano ta ce tilas sai da wakilcin su za a yi taron.
APC za ta yi taron ne a ranakun 6 zuwa 8 Ga Yuni, a Abuja.
Babbar Kotun Kano a ranar Juma’a ce ta yanke hukuncin cewa wakilan cikin gida za su iya shiga zaɓen fidda-gwani na ‘yan takara, kamar yadda Dokar Najeriya ta ba su ‘yanci.
Wakilan cikin gida su ne mambobin jam’iyya masu riƙe muƙamin gwamnati na siyasa, waɗanda su ka haɗa da kansiloli, ciyamomin ƙananan hukumomi da mataimakan su, gwamnoni da mataimakan su, shugaban ƙasa da mataimakin sa.
Sauran sun haɗa da Sanatoci, Wakilan Tarayya, Wakilan Jihohi, shugabannin jam’iyya na ƙananan hukumomi 774.
Mai Shari’a A.M Liman ya zartas da hukunci cewar Sashe na 223 na Dokar Najeriya ta ba su damar shiga zaɓen fidda-gwani domin su yi zaɓe.”
Wani Hadimin Kakakin Majalisar Tarayya Femi Gbajabiamila, mai suna Masijide El-Jibrin Gogowa, Habibu Sani, Bilyaminu Shinkafi su ka shigar da ƙarar a ranar 24 Ga Mayu.
Sun kai ƙasar Shugaban Majalisar Dattawa, Kakakin Majalisar Tarayya da Hukumar Zaɓe ta Ƙasa INEC.
Kakakin APC Felix Morka ya shaida wa PREMIUM TIMES cewa za su ci gaba da tsara gangamin su ta hanyar yin amfani da wakilan zaɓen ‘yan takara waɗanda Dokar Najeriya Sashe na 84(8) ya amince da su.
Morka ya ce abin lura kuma shi ne a cikin ƙarar da masu ƙorafin su ka shigar, ba su hada da APC ba.
Sannan kuma ba su maka sunan Shugaban APC Abdullaho Adamu a cikin waɗanda su ke ƙara ba.
ZARGIN MURƊE ZAƁEN FIDDA-GWANI: Ɗan’uwan Buhari ya yi rantsuwar tarwatsa APC
ABU KAMAR WASA KARAMAR MAGANA TA ZAMA BABBA: Ahmed Lawan ya nada kwamitin Kamfen ɗin zama shugaban kasa
Shugaban majalisar Dattawa Ahmed Lawan ya naɗana mambobin kwamitin Kamfen ɗin sa.
Idan ba a manta ba Orji Uzor Kalu ya riki shugaban kasa da jam’iyyar APC a tsaida ɗan yankin Arewacin kasar a jam’iyyar APC idan ana so  a yi nasara a zabe mai zuwa.
Kalu ya ce muddun APC ta tsaida ɗan kudu toh ta faɗi zaɓe warwas.
Ahmed Lawal wanda ya somo takarar kamar ba zai yi ba yanzu ya kara kaimi ya tamke ɗamarar sa tamau kanshin Aso Rock kawai ya ke ji yanzu ya ya fito da karfin sa.
yanzu ya nuna da gaske ya ke yi yanzu.
Waɗanda aka nada suna haɗa da, Femi Fani Kayode, Uzor Kalu, Barau Jibrin da dai sauran su.
Rahotanni a ranar Alhamis sun amince cewa gaba ɗaya ƴan yankin Kudu maso Gabas Ahmed Lawan za su yi.
TAKARAR SHUGABAN ƘASA: Okorocha ya garzaya an tantance shi, bayan ya ƙwaci kan sa da belin naira miliyan 500 a kotu
Ɗan takarar shugaban ƙasa a APC, kuma tsohon Gwamnan Imo, Rochas Okorocha, ya samu nasarar tantancewa a gaban Kwamitin Tantance ‘Yan Takarar Shugaban Ƙasa na APC, a Abuja.
Ya garzaya wurin tantancewar bayan cika sharuɗɗan belin kan sa da Naira miliyan 500 a kotu.
Okorocha ya isa Otal ɗin Transcorp Hilton da misalin ƙarfe 9:30 na dare, a ranar Talata.
Tun da rana dai Babbar Kotun Tarayya ta Abuja ta bada belin sa kan Naira miliyan 500, bisa sharaɗin cewa a ci gaba da tsare shi sai ya cika sharuɗɗan belin tukunna.
An nemi ofishin rajistara na kotu ya tabbatar da kadarar da za a bayar a matsayin beli, kuɗin ta ya kai Naira miliyan 500 ɗin.
Baya ga sharuɗɗan beli, an ƙwace fasfo ɗin Okorocha, an hana shi fita daga Najeriya.
Okorocha ya shaida wa manema labarai cewa kai-tsaye daga Hedikwatar EFCC ya ke.
Okorocha ya ce ya amince da a tsayar da ɗan takara bisa yarjejeniya, ba tare da an yi zaɓe ba.
Amma ya ce a tabbatar kowane ɗan takara ya amince da yin haka ɗin.
A ranar Talata ce dai Shugaba Buhari ya nemi gwamnonin APC su bar shi ya zaɓi ɗan takarar da ya ke so ya gaje shi.
Sai dai kuma a ranar Talata ɗin ce aka tantance Mataimakin Shugaban Ƙasa, Yemi Osinbajo.
Tun a ranar Litinin ce dai APC ta tantance ‘yan takara 22, saura 11
Kwamitin Tantance ‘Yan Takarar Shugaban Ƙasa na APC ya tantance ‘yan takara 12 a ranar Litinin.
Kwamitin wanda ke ƙarƙashin shugabancin tsohon Shugaban APC na Ƙasa, John Oyegun, ya ware ranakun Litinin da Talata domin aikin tantancewar da ake yi a babban ɗakin taron otal ɗin Transcorp Hilton, Abuja.
Waɗanda aka rigaya aka tantance sun haɗa da:
Emeka Nwajiuba, Davida Umahi, Felix Nicholas, Ibekunle Amosun,  Gwamna Badaru Abubakar, Sanata Ajayi Borroffice da Ken Nnamani.
Sauran sun haɗa da Uju Ken-Ohaneye, Rotimi Amaechi, Ahmed Yerima da Bola Tinubu.
Dukkan su dai kowane ya bayyana irin tasirin sa da cancantar sa da kuma irin ci gaban da ya ce zai samar wa ƙasa.
An tantance Tinubu a lokacin da wata ƙungiya ta rubuta takardar rashin cancantar sa fitowa takarar shugaban ƙasa, domin a cewar ƙungiyar, ya na da takardun shaida waɗanda ba su cancanci tsayawar sa takarar ba.
A yau Talata ne kuma za a tantance sauran, ciki har da Mataimakin Shugaban Ƙasa, Atiku Abubakar, Rochas Okorocha da sauran su.
Sai dai kuma ba a sani ba ko Babbar Kotun Tarayya za ta bayar da belin Okorocha kafin a kai ga lokacin tantance shi.
PREMIUM TIMES ta buga labarin cewa ba a ga gilmawar tsohon Shugaban Ƙasa Goodluck Jonathan a wurin tantancewar ba a ranar Litinin.
Jonathan ya ƙaurace wa dandalin tantance  ‘yan takarar APC.
Jam’iyyar APC mai mulki ta fara aikin tantance ‘yan takarar shugaban ƙasa, bayan tsaiko na makonni biyu da aka samu.
A yanzu haka dai ana tantancewar a otal ɗin Hilton, Abuja.
Tun da farko dai an tsara za a yi aikin tantancewar a ranakun 14-15 Ga Mayu, amma sai aka ɗaga zuwa ranar 23 Ga Mayu.
Daga nan kuma an sake ɗagawa zuwa 29 da 30 Ga  Mayu,  yayin da kuma aka ɗaya Gangamin Zaɓen Takarar Shugaban Ƙasa zuwa 6 zuwa 8 Ga Mayu.
Duk da an hana ‘yan jarida shiga zauren tantancewar, an ruwaito cewa za a tantance ‘yan takara ne su 23, ciki har da Bola Tinubu da Mataimakin Shugaban Ƙasa, Yemi Osinbajo da kuma Rotimi Amaechi.
Yayin da Jonathan ya ƙi karɓar fam ɗin da wata ƙungiya ta ce ta sai masa, hukuncin da Babbar Kotun Tarayya ta yanke shi ne Jonathan na da ‘yancin sake tsayawa takara a zaɓen 2023.
Sai dai kuma yayin da ake tantance ‘yan takarar APC a yau Litinin a Abuja, har yanzu ba a ga wulgawa ko giftawar Jonathan a wurin tantancewar ba.
A halin yanzu dai Jonathan ya na ƙasar Italiya wurin taron Ƙungiyar haɗin guiwar Afrika da Gabas ta Tsakiya.
ZARGIN TUGGU DA MAƘARƘASHIYA A PDP: Da na ga dama da na hargitsa zaɓen fidda-gwani, kowa ya rasa -Gwamna Wike
Gwamna Nyesom Wike ya zargi Gwamna Aminu Tambuwal na Sokoto da wani Gwamnan Kudu maso Kudu da cin amanar sa da kuma shirya masa maƙarƙashiya a wurin zaɓen fidda-gwanin ‘yan takarar shugaban ƙasa, wanda aka yi a ranar Asabar a Abuja.
Wike ya yi wannan kakkausan kalamai ne a Fatakwal, wurin gangamin da aka shirya domin tarbar sa, bayan ya koma gida daga wurin zaɓen fidda-gwanin da ya samu ƙuri’u 237.
Atiku Abubakar ne ya kayar da shi, bayan ya samu ƙuri’u 371.
Bukola Saraki ya samu ƙuri’u 70, yayin da  Gwamna Udom Emmanuel na Akwa Ibom ya samu ƙuri’u 31.
Wike ya yi zafafan kalamai ne sakamakon maƙarƙashiyar da ya ce an shirya masa a wurin taron, yadda shugabannin jam’iyyar PDP su ka bari Tambuwal ya janye daga takara, alhali a lokacin bai kamata ya janye ba, saboda lokacin janyewar ta sa ya wuce.
A bayanin Wike, ya ce Kwamitin Tantance ‘Yan Takara a zalunce shi, domin ya bayar da dama ga Tambuwal ya yi magana sau biyu.
Hakan kuma a cewar Wike, an karya ƙa’idar zaɓen fidda-gwani.
“Da na so tayar da fitina, da sai na tashi daga inda na ke na je na ce ban yarda a ci gaba da taron ba.
Saboda an bai wa Tambuwal lokacin da ya zarce na kowa, kuma na ƙa’ida, har ya yi dogon jawabin cewa ya janye, ya goyi bayan Atiku Abubakar.
“Amma saboda ba na son tayar da fitinar da za ta hargitsa PDP baki ɗaya, sai na haƙura don a zauna lafiya.
Wike dai ya yi raga-raga da shugabannin PDP, ya ce kwata-kwata babu adalci a lamarin su.
Da ya koma kan Gwamnonin Kudu maso Kudu, Wike ya ce wanda ya ci amanar sa bai rage shi da komai ba, amanar kan sa ya ci.
Bisa alama ya na magana ne kan Gwamna Ifeanyi Okowa na Delta, wanda wakilan zaɓen ‘yan takarar jihar sa su ka zaɓi Atiku, maimakon Wike, kamar yadda shi Okowa ɗin ya sha cewa ɗan Kudu za su zaɓa.
“Na taya Atiku murna don a tafi tare, kuma jam’iyya ta kauce wa ruɗani.
Na sanar da shi da ya zo gida na a Abuja cewa na ga wasu tarkacen gwamnoni da ‘yan miya-ta-yi-zaƙi na bin ka ɗuuu.
To waɗannan duk fanko ne, ba su da mutane.
Ni ke da mutane, kuma ta tabbatar zaɓe ya nuna haƙa.”
Masu nazarin siyasa na ganin cewa magoya bayan Tambuwal da na Gwamnan Delta ne su ka ƙara wa Atiku yawan ƙuri’u, har ya kayar da Wike.”
Gwamna Wike ya ce tunda Kudu ba su da haɗin kai, daga yau kada wani maras kunya ya fito ya ce Arewa ta danne su, domin su ne su ka danne kan su.
Idan ba a manta ba, Wike ya goyi bayan Tambuwal a zaɓen fidda gwani na ‘yan takarar shugaban ƙasa na PDP.
Osinbajo ka saka baki a sako mu, mun galabaita – Inji ‘yar ajin Osinbajo dake tsare hannun ƴan bindiga
‘Yan bindigar da su ka yi garkuwa da ɗimbin fasinjojin da suka yi fashin jirgin ƙasa a tsakanin Abuja zuwa Kaduna, sun sake sakin wani bidiyo, mai ɗauke da wasu da ke hannun su, su na bayanin Gwamnatin Tarayya ta kai masu agaji, ta cece su daga hannun ‘yan Boko Haram ɗin.
Bidiyon wanda su ka saki a ranar Litinin, shi ne na biyar a jerin bidiyon da su ka saki, tun bayan kama matafiyan a ranar Litinin, 28 Ga Maris.
Yau Litinin ce waɗanda ake tsare da su ɗin su ka cika kwanaki 62 a hannun maharan.
Duk da Gwamantin Najeriya ta ce ta na bakin ƙoƙarin ta, har yau babu wata hoɓɓasa da za a iya tabbatar da cewa ta yi, domin ceto mutanen da ke tsare.
Cikin makon jiya ne su ka saki wata mata mai ciki, bayan ta tabbatar masu da cewa ta kusa haihuwa, kuma ritaya ake yi mata a lokacin haihuwa, ba da kan ta ta ke haihuwa ba.
A bidiyon da su ka saki yau Litinin, an nuno maza biyar durƙushe a bayan mata uku waɗanda ke zaune a kan tanfol.
Dan bindiga ɗaya ɗauke da bindiga ya gabatar da su, tare da ba su umarnin su yi magana ga Gwamnatin Tarayya.
Abin mamaki kuma shi ne yadda ɗan bindigar ke magana da Turanci.
Amma sauran bidiyon huɗu da su ka yi magaba, duk da Hausa su ka yi.
Maryam Abubakar ta ce an kama ta tare da ‘ya’yan ta huɗu.
Ta ce ‘ya’yan ta biyu a cikin huɗun ba su da lafiya.
Jawabin Ɗan Ango Abdullahi:
“Suna na Sadiq Ango Abdullahi.
Mu na roƙon Gwamnatin Tarayya ta kawo mana ɗauki, ta cece mu.
Yau kwanan mu 62 a hannun su, a cikin daji.
Yawancin mu ba mu da lafiya, lamarin na ƙara taɓarɓarewa.
A kawo mana ɗauki kafin mu kai ga rasa rayukan mu.”
Jawabin ‘Yar Ajin Su Yemi Osinbajo, Mataimakin Shugaban Ƙasa:
“Suna na Gladys, ina kira musamman ga Mataimakin Shugaban Ƙasa, Yemi Osinbajo.
Ni ajin mu ɗaya da shi a Makarantar Lauyoyi.
Mu ne ‘yan ajin 1978/79.
“Ka tuna kai kaka ne, kuma uba ne.
Ka kawo mana ɗauki, yau kwanan mu 62 kuma ina da ɗa na da ke kwance ya na jiyya.
Yanzu haka ban san halin da ya ke ciki ba.” Inji ta.
Haka sauran duk su ka yi roƙo ga Gwamnatin Tarayya ta kai masu ɗauki.
SHUGABAN ƘASA 2023: Jonathan ya ƙaurace wa dandalin tantance ‘yan takarar APC
IDAN LAILA TA ƘIYA A KOMA BASHA: Yadda Bala Gwamnan Bauchi ya haɗa takarar shugaban ƙasa da takarar gwamna a lokaci ɗaya
Sakataren Gwamnatin Jihar Bauchi Ibrahim Kashim ya lashe takarar Gwamna a ƙarƙashin PDP a jihar, a ranar Laraba.
Sai dai kuma Kashim ya shiga takarar ce a matsayin ɗan-koren Gwamna Bala Mohammed, wanda nan ba da daɗewa ba Bala zai karɓi takarar daga hannun sa, tunda ya sha kaye a takarar fidda gwani na shugaban ƙasa a ƙarƙashin PDP, a ranar Asabar a Abuja.
Kashim dai ya ci takarar babu hamayya, a wani taron da aka yi wanda har gwamnan ya halarta, shi da mataimakin sa Bana Tela.
Kashim ya zama Sakataren Gwamnatin Tarayya cikin Yuni, 2021, ya zama mutum na farko da ya ci zaɓen fidda-gwani salum-alum, ba tare da ya fito ya bayyana cewa zai yi takara ba.
Kai ko hoton sa ma ba a liƙa a fasta ko jikin bango ba.
Majiya ta ce Gwamna Bala Mohammed ya amince masa ne saboda amanar da ke tsakanin su.
Shi dai Bala ya samu ƙuri’u 20 ne kacal a zaɓen fidda gwani na shugaban ƙasa a PDP.
Ɗan Takara Ɗaya Tilo: Duk da cewa duk an san ƙulle-ƙullen da Bala ya yi wajen ɗora ɗan-koren sa takarar gwamna a zaɓen fidda gwani, deliget sun cika Zaranda Hotel na Bauchi, inda aka shirya yin zaɓen fidda gwani.
Wakilan zaɓen sun jefa masa ƙuri’u 656, sai ƙwaya ɗaya tal ce ba a dangwala daidai ba.
Baturen Zaɓe ya bayyana cewa, “A bisa ƙarfin ikon da doka ta ba ni ta jam’iyyar PDP, ina mai bayyana Barista Kashim Ibrahim a matsayin ɗan takarar gwamnan Bauchi a zaɓen 2023.”
Bayan Kashim ya yi bayanin murnar lashe zaɓen fidda gwani, ya yi dogon jawabin godiya tare da cewa zai yi ƙoƙarin ganin ya lashe zaɓen gwamna a cikin 2023.
To sai dai kuma duk ana ganin cewa Kashim ɗan-kore ne, nan ba da daɗewa ba zai damƙa wa Gwamna Bala Mohammed takarar sa.
Dokar Najeriya Ce Ta Bai Wa Gwamna Bala Damar Yin Wannan Shirbicin:
Sashe Na 35 Na Dokar Zaɓen Najeriya ya bada damar ɗan takara ya tura ɗan-koren sa ya yi masa takara kamar haka:
“Ɗan takara zai iya janyewa daga takarar da ya yi nasara a zaɓen fidda gwani.
Zai janye ne ta hanyar rubuta wa jam’iyyar sa wasiƙar janyewa mai ɗauke da sa hannun sa.
“Daga nan kuma ita jam’iyyar da ta tsayar da shi ɗin za ta aika da sanarwar ta sa zuwa Hukumar Zaɓe ta Ƙasa (INEC).
Amma ya kasance an sanar wa Hukumar Zaɓe ta Ƙasa kafin a kai ga saura kwanaki 45 a yi zaɓen da ya janye tsayawa takarar.”
Ba Gwamna Bala Mohammed ne ya fara yin haka ba.
Gwamna Aminu Tambuwal na Sokoto ya yi haka a 2019, lokacin da ya fito takarar shugabancin ƙasa a ƙarƙashin PDP.
Shi ma Bukola Saraki ya taɓa yin haka cikin 2019 a  takarar Sanatan da ya tura ɗan-kore, lokacin da Saraki ɗin ya fito takarar shugabancin ƙasa a ƙarƙashin PDP.
RIKITA-RIKITAR SHUGABANCIN APC: Yadda Abdullahi Adamu ke yi wa jam’iyyar salon ‘yan lale karta
Wani sabon rikici ya kunno Kai a tafiyar shugabancin jam’iyyar APC, sakamakon rashin tabbacin me zai biyo baya yayin zaɓen ‘yan takarar shugaban ƙasa na fitar da gwani.
Mataimakin Shugaban APC na Shiyyar Arewa maso Yamma, Salihu Lukman, ya rubuta wa Shugaban Jam’iyya Abdullahi Adamu wasiƙa a ranar 27 Ga Mayu, inda a ciki ya ke zargin cewa an ɗage ranar tantance ‘yan takarar shugaban ƙasa a ƙarƙashin APC ne saboda Adamu ya ce bai samu lokaci ya gana da Shugaba Muhammadu Buhari ba.
Sannan kuma Lukman ya yi zargin cewa kwamitin Shirya Taron Gangamin APC wanda a wurin za’a fitar da ɗan takara, ya kasa gudanar da aikin da aka ɗora masa.
Kwamitin dai ya na ƙarƙashin jagorancin Mataimakin Shugaban Jam’iyya na Shiyyar Arewa, Abubakar Kyari.
Wasiƙar mai ɗauke da shafuka uku, ya rubuta ta ne kafin a ɗage ranar da APC ta shirya yin zaɓen fidda gwani na ‘yan takarar shugaban ƙasa a ranar Alhamis.
APC ta ɗage ranar taron gangamin da ta shirya a ranakun 29 da 30 Ga Mayu zuwa 6 zuwa 8 Ga Yuni, bayan Hukumar Zaɓe ta Ƙasa (INEC) ta ƙara wa jam’iyyu wa’adin ranar rufe zaɓen ‘yan takarar shugaban ƙasa zuwa ranar 9 Ga Yuni, maimakon 3 Ga Yuni.
Aƙalla akwai masu takarar shugaban ƙasa a ƙarƙashin APC har mutum 23.
Lukman ya yi zargin cewa APC ta bai wa waɗanda ba tololi ba ɗinka wa jam’iyyar tigar fita-kunya, alhalin ko faci ba su iya ba.
“Abin haushi ne a ce babban lamari kamar shirya taron gangamin zaɓen ɗan takarar shugaban ƙasa ya kasance an damƙa shirya shi a hannun ‘yan dagaji ba.”
Lukman ya ce hatta yadda ake tafiyar da jagorancin APC a Hedikwatar jam”iyyar sam ba daidai ba ne.
“Akwai matsala sosai dangane da yadda ka ke gudanar da salon mulkin ka, ta kai idan aka cimma matsaya ka na ɗaukar dogon lokaci kafin a aiwatar.
“Sannan kuma ka na ɗaukar wani hukunci ka zartas ba tare da ka shawarce mu ba.
Ko kuma sai mun cimma matsaya daya, daga baya sai ka canja ra’ayi ba tare da ka sake tuntuɓar mu ba.”
Ya ce shugabannin APC sun kauce wa tsarin biyan haraji, fansho da inshora, wanda laifi ne ga dokar ma’aikata ‘yan ƙwadago ta ƙasa.
Lukman dai ba sabon-yanka-rake ba ne, kuma ba kanwar lasa ba.
Ya daɗe  ya na ragargazar Ƙungiyar Gwamnonin APC, duk kuwa a cewa ya riƙa caccakar ta su a lokacin ya na Darakta Janar na ƙungiyar.
FIDDA-GWANIN PDP 2023: Tambuwal ya janye ya ce ya na bayan Atiku
Gwamna Aminu Tambuwal na Jihar Sokoto ya janye takarar shugaban ƙasa a wurin gangamin taron zaɓen fidda gwanin PDP, ya ce ya na goyon bayan Atiku Abubakar.
Tambuwal wanda ke cikin ‘yan takarar shugaban ƙasa 15 bayan janyewar wasu uku, ya yi kira ga magoya bayan sa su zaɓi Atiku Abubakar.
A yau ne ake ƙwama zaɓen fidda-gwani na PDP a Babban Filin Wasa na Ƙasa da ke Abuja.
Bayan janyewar Peter Obi da Hayatuddeen Mohammed da Nwachukwu Anakweaze, Tambuwal shi ma ya janye.
Idan an lura Tambuwal ya na fuskantar matsin lambar dusashewar hasken siyasar sa a cikin jihar Sokoto, tun bayan kisan Deborah, wanda Gwamnantin Sokoto ta yi Allah-wadai da kisan.
Zaɓen Fidda-gwani A Idon EFCC:
PREMIUM TIMES Hausa ta buga dalilin baza jami’an EFCC filin zaɓen fidda-gwanin PDP a Abuja.
Hukumar EFCC ta bayyana cewa akwai dalilan da su ka sa ta baza jami’an ta a filin wasa na ƙasa, inda ake zaɓen fidda-gwanin PDP a cikin daren nan.
Kakakin EFCC Wilson Uwujaren ya tabbatar wa PREMIUM TIMES baza jami’an na su, kuma ya ce “mun je wurin ne don mu ga yadda gangamin taron zai kasance na yadda za a zaɓi ɗan takarar shugaban ƙasa.”
Da aka tambaye shi ko jami’ai nawa aka tura a Dandalin Gangamin, Uwujaren ya ce “a yanzu ba ni da adadin yawan su tare da ni.”
Dama dai Shugaban Hukumar EFCC Abdulrasheed Maina ya yi alƙawarin bin diddigin yadda jam’iyyun siyasa da ‘yan takara ke kashe kuɗaɗen su wajen kamfen, sayen fam da kuma zaɓen fidda gwani.
Sai dai kuma PREMIUM TIMES Hausa ta lura da cewa EFCC ta kasa yin komai wajen yadda aka riƙa sayen wakilan zaɓen ‘yan takara a matakai daban-daban na zaɓukan faɗin ƙasar nan a cikin ‘yan kwanakin nan.
Wakilin mu kuma ya lura da cewa duk wani hoɓɓasa da EFCC za ta yi a yanzu, ba zai samu yabo daga idon ‘yan Najeriya ba, ganin yadda hukumar ta kasa taka wa jigon APC Bola Tinubu burki a zaɓen 2019, lokacin da ya ciki motoci biyu maƙil da kuɗi daga banki, a jajibirin zaɓen 2019, wanda Shugaba Muhammadu Buhari ya kayar da ɗan takarar PDP, Atiku Abubakar.
Sannan kuma a shekarar an yi ƙorafin cewa Gwamnatin Tarayya ta toshe ƙofofin yadda Atiku zai yi amfani da kuɗaɗe a lokacin kamfen, amma kuma EFCC ta ƙyale Tinubu ya jidi kuɗaɗe daga banki ya kai gida, domin biyan buƙatar cin zaɓe.
A zaɓen fidda-gwani na yau dai manyan ‘yan takara sun haɗa da Atiku Abubakar, Gwamna Nyesom Wike, Aminu Tambuwal na Sokoto, Bukola Saraki.
An yi amfani da ƴan daba ne aka kada ni – Bashir Ahmed
Mai taimakawa shugaban kasa kan harkokin kafafen  ƴaɗa labarai na zamani, Bashir Ahmed ya sha kasa a zaɓen fidda gwani na jam’iyyar APC wanda aka yi a Kano ranar Juma’a.
Bisa ga sakamakon zaben da aka bayyana bayan da wakilai suka kaɗa kuri’a Bashir ya samu kuri’u 11 ne kacal, inda Mahmud Gaya, wanda yake kan wannan kujera, ya samu ƙuri’u 109.
Ahmed ya rubuta a shafin sa ta Facebook cewa ” Ba zan iya cigaba da zama a wannan wuri na zaɓe ba saboda amfani da ƴan daba da ake yi wajen muzguna wa wakilai.
Daga nan sai ya ta shi ya fita abinsa yana ta babatu da zargin murdiya da ka yi masa kamar yadda ya bayyana.
Da Ɗan bindiga da ‘Deliget’, Ɗanjuma ne da Ɗanjummai – Shehu Sani
Tsohon sanatan Kaduna ta tsakiya Sanata Shehu Sani ya ce babu maraban ƴan bindiga da ‘Deliget’ a siyasan Najeriya.
Shehu Sani ya bayyana cewa yadda mahara ke karɓar kuɗi a hannun waɗanda suka yi garkuwa da haka suma ‘Deliget’ ke karvar irin wannan kuɗade a hannun mutane da sunan wai za su zabe su.
” Na shiga siyasa ne domin a gyara tsarin a tsaftace shi ta yadda za a rika zaɓen nagartattun mutane waɗanda suka cancanta ta hanyar yin zaɓen mai aminci da nagarta tun daga zaɓen ƴan takara zuwa zaɓen shugabanni.
” Ni fa a ganina ban faɗi zaben fidda gwani ba,  ban yi nasara ne a kasuwanci siye da siyarwar ɗan takara ba ta hanyar wanda yafi zabga kuɗi ya kwashi dami.
” Bai kamata ace wai ta irin wannan hanya ce za a riƙa zaɓen waɗanda za su shugabanci jama’a a kasar nan ba, saboda maimakon a zaɓi nagari mai dammai a aljihu ne za a baiwa mulki ko mai lalacewar sa kuwa.
Hakan bai dace ba.
” Gaba ɗaya turbar siyasar kasar nan a gurɓace ta ke, hanyar zaɓen ɗan takara ta hanyar zabe na ‘Deliget’ hanya ce kawai da ya bada damar dora ruɓaɓɓu, gurbatattun ƴan siyasa karagar mulki cikin sauki ta hanyar watandar miliyoyin kuɗi.
” Idan ba mun dawo daga rakiyar siyasar mai-kudi-ɗauka bane komai munin sa ba za mu taba ɓanɓaro ƙasar nan daga bangon ginin cuwacuwa, almundahana, karfakarfa ba, sannan kuma matasa sai dai su ji a salansa amma ba wai su iya shiga a fafata da su ba.
ZAƁEN FIDDA GWANI: Fintirin Adamawa, Kashim ɗin Bauchi, Uban Makurɗi, Abachan Kano, Ashirun Kaduna sun yi nasara zaɓe na Jam’iyyar PDP
Gwamnan jihar Adamawa Ahmadu Fintiri ya yi nasara a zaben fidda gwani na jam’iyyar PDP da aka yi a Yola babbabn birnin jihar Adamawa.
Shugaban Kwamitin zabe na jihar Gibon Katabs ya bayyana cewa Fintiri ne kadai ya yi takarar kuma ya samu ƙuuri’u  ya samu ruwan kuri’u 663 cikin 668 da aka jefa,  an samu lalatattu ƙuri’u 5.
Haka kuma a jihar Bauchi, ɗan takara ɗaya tilo da ya fito takarar kujerar gwamnan jihar Ibrahim Kashim ne aka zaba ɗan takarar gwamnan jihar.
Kashin ya zama dan takaran gwamna na jami’yya PDP.
Shugaban kwamitin zaben wanda kuma shine ya sanar da sakamakon zaɓen Hassan Grema  ya ce Kashim ya samu ƙuri’un deliget 655.
A jihar Benuwai, Titus Uba ne ya lashe zaɓen fidda gwani na ƴan takarar gwamnan jihar na PDP.
Jihar Kano kuwa, wakilai sun zaɓi ɗan tsohon shugaban kasa Mohammed Abacha ne ɗan takarar gwamna na jam’iyyar PDP.
Malamar zabe na  jihar Amina Garba ta ce a zaben da aka yi ranar Laraba Abacha ya samu kuri’u 736 shi kuma abkin takarar sa Jafar Sani-Bello ya samu kuri’u 710.
A jihar Barno kuma Mohammed Jajari ya lashe zaɓen .
Jihar Jigawa kuwa, ɗan tsohon gwamnan jihar ne, Mustapha Sule Lamido ya yi nasara a zaben gwamnan.
Sai kuma Kaduna garin gwamna in da Isah Ashiru ya lallasa ƴan takara 4 a zaɓen fidda gwanin.
Isah ya kada fitattun ƴan siyasan jihar da suka fafata da shi a takarar.
A jawabin da Isah Yayi bayan nasara da ya samu, ya yi kira ga sauran ƴan takaran da su zo a haɗa hannu gaba ɗaya domin samun nasarar jam’iyyar.
Peter Obi ya fice daga PDP
Tsohon gwamnan jihar Anambra, Peter Obi ya bayyana ficewar sa daga jam’iyyar daga jam’iyyar PDP sannan kuma da janyewa daga dakarar shugaban kasa da yake yi.
A wasikar da ya aika wa shugaban jam’iyyar na jihar Anambra, Obi ya ce ya zama dole ya hakura da ci gaba da zama ɗan jam’iyyar PDP daga yanzu sabo lalacewa da tabarbarewar al’amura da kanannaɗe jam’iyyar.
Obi yace ” Tsakani na da Allah na ba da gudunmawar da zan baiwa jam’iyyar PDP don cigabanta da kasa baki ɗaya daidai gwargwardo.
” Yanzu ba zan iya ci gaba da zama cikin ta ba, saboda haka na hakura da ita na kama gaba na.
” Ina yi muku fatan Alkhairi, na gode matuka.
Idan ba a manta ba Peter Obi ne ɗan takarar mataimakin shugaban kasa a zaben 2019, na jam’iyyar PDP ta re da Atiku Abubakar.
Ana raderadin  cewa akwai yiwuwar Obi ya tsinduma jam’iyyar NNPP mai alamar kayan marmari.
TATTAUNAWA DA SARAKI:’Idan na zama shugaban ƙasa zan magance aringizon kuɗaɗen da ake yi wajen bayar da kwangiloli’
Tsohon Shugaban Majalisar Dattawa kuma ɗaya daga cikin na sahun gaba a takarar shugabancin Najeriya a ƙarƙashin PDP, Bukola Saraki, ya bayyana cewa ɗaya daga garambawul da zai fara yi a ƙasar nan idan ya yi nasarar zama shugaban ƙasa, zai yi wa Hukumar Tantance Kuɗaɗen Kwangiloli (BPP) garambawul.
A cikin Tattaunawa ta Musamman da ya yi da PREMIUM TIMES, Saraki wanda ya yi Gwamna tsawon shekaru takwas a Jihar Kwara, kuma ya yi Shugaban Majalisar Dattawa daga 2015 zuwa 2019, ya ce kuɗaɗen yin kwangilar da ake yi a Najeriya sun yi yawan gaske.
Ya ce zai bada fifiko wajen ganin cewa an tabbatar da duk kwangilar da ya kamata a kashe naira biyar, “to Naira 5 ɗin za a kashe, ba Naira 25 ba.
“Saboda mutum zai yi mamakin irin maƙudan kuɗaɗe da ake kashewa a ƙasar nan wajen yin kwangiloli, amma kuma sai ka nemi ayyukan da aka na waɗannan maƙudan kuɗaɗe ka rasa.” Inji Saraki.
Da ya koma wajen inganta rayuwar al’umma kuwa, Saraki ya ce zai yi azamar ganin duk shekara ya gina gidaje 500,000 har tsawon shekaru huɗu na zangon sa na farko.
A batun samun kuɗaɗen shiga kuwa, Saraki ya tabbatar da wani kirdado da ya yi a cikin tattaunawar, inda ya ce kuɗaɗen da ke zurarewa ta hanyoyi daban-daban a ƙasar nan duk shekara, sun kai naira tiriliyan 8 zuwa 9.
Don haka ya ce zai yi ƙoƙari ya toshe waɗannan hanyoyin da kuɗaɗen ke zurarewa, domin Najeriya ta ƙara samun maƙudan kuɗaɗen shiga.
Ya yi maganar bijiro da hanyoyin da masu ƙananan ƙarfi za su riƙa samun halin gina gidaje, domin a cewar sa, mutanen da ke cunkushe su na rayuwa a ƙazaman matsugunai sun yi yawa a Najeriya.
Ya ce akwai ayyukan da Gwamnatin Tarayya ce ya kamata ta fitar da kuɗaɗe ta yi su ba.
“Wasu ayyukan kamfanoni masu zaman kan su ya kamata a bai wa su yi su.
Amma akwai ayyukan musamman irin su bunƙasa wutar lantarki waɗanda ayyuka ne da gwamnatin tarayya za ta sa hannu ta yi da kan ta.” Inji Saraki.
Dino Melaye ya sha ƙasa a zaben fidda gwani na jam’iyyar PDP a Kogi
Ɗan majalisan dake wakiltar Kabba/Buni a majalisar Tarayya, Tajuddeen Yusuf ya kada fitaccen ɗan siyasa Dino Melaye a zaɓen fidda gwani na kujerar sanata.
An gudanar da zabukan kujeru sanata da na majalisar wakilai ta tarayya ranakun Litinin da talata.
A zaben farko da aka yi an yi canjaras wato kunnen doki inda Dino da Yusuf suka samu ƙuri’u 88 kowannen su.
Bayan haka sai aka sake yin zaɓe.
Anan ne fa Honarabul Yusuf yayi wujiwuji da Dino.
Yusuf ya samu ƙuri’u 163 shi kuma Dino ya samu ƙuri’u 88.
Da yake zantawa da manema labarai bayan zaɓen, Dino ya ce an yi masa taron dangi ne.
” Ban taɓa ganin taron dangi irin wanda aka yi mini ba kawai don a kada ni.
Ina taya Yusuf murnar nasarar da ya samu.
EFCC ta cafke Okorocha bayan mamaye gidan sa da jami’an tsaro suka yi tun 11 na safe
Tsohon gwamnan jihar Imo, Rochas Okorocha ya shiga hannun hukumar EFCC bayan mamaye gidan da da jami’an tsaro suka yi tun karfe 11 na safe.
Jami’an tsaro sun zagaye gidan Sanata Okorocha dake ynguwar Maitama dake Abuja, sannan sun rika harba barkonon tsohuwa ga magoya bayan Okorocha a gidan sa a lokacin da suka kawo mamya gidan.
Sai dai kuma a lokacin da jami’an tsaro ke kokarin fito da Okorocha daga gidan sa ya tattauna da manema labarai in da ya ce” A na nema na ne ruwa ajallo domin a hana ni halartar zaman tantance ƴan takarar shugaban kasa da za ayi na jam’iyyar APC.
” Ba su so in halarci wannan zama.
Shine ya sa suka aiko jami’an tsaro su zo su kama ni.
Wannan shine kawai dalili amma babu wani abu bayan haka.
Sai dai kuma jami’an hukumar EFCC sun ƙaryata haka inda suka ce Okorocha ya tsallake belin kotu har sau biyu.
” Kotu ta yi zama domin sauraren karar da aka shigar akan sa amma a duk lokacin da aka bukaci ya bayyana a kotu sai ya ki zuwa.
A karshe dai dole alkalin kotun ya ke ɗage zaman kotun.
” Da muka gaji da boye boyen da yake yi shine muka kama shi domin ya zo yayi mana bayani game da zargin wawushe biliyoyin kuɗaden talakawan jihar Imo da yai a lokacin ya na gwamna.
Yadda ƴan bindiga suka kashe mutum 11 a Zamfara a karshen makon jiya
Mazaunan kauyen  Ruwan Bore dake karamar hukumar Talatan Mafara a jihar Zamfara sun tabbatar cewa ‘yan bindiga sun kashe mutum 11 a kauyen ranar Asabar.
Mutanen sun ce a dalilin harin mutane da dama sun ji rauni a jikkunan su.
Ruwan Bore kauye ne dake kusa da hedikwatar karamar hukumar Talata Mafara.
Wani mazaunin Talatan Mafara Mustapha Lawan ya ce maharan sun shigo kauyen a kan babura da misalin karfe 6:14 na yamma.
Ya ce maharan sun kewaye kauyen domin hana mutane fita sai dai kuma duk da haka da wasu sun sun arce daga kauyen.
“An kashe hawarwakin mutum 11 da ƴan bindigan suka kashe sannan mutane da dama sun ji rauni sanadiyyar wannan hari.
“Kauyen ta zama babu kowa saboda duk mutanen cikin kauyen sun gudu a dalilin ƴan bindigan.
Wata ma’aikaciyar babbar asibitin Talata Mafara mai suna Maryam ta ce an kawo mutum biyar daga kauyen Ruwan Bore da suka ji mumunar rauni asibitin.
Maharan sun biyo sawun shannun wasu Fulani ne
Wata majiya mai tushe a ofishin ‘yan sandan dake Talata Mafara ta bayyana wa PREMIUM TIMES cewa ‘yan bindiga sun biyo sawun shanun wasu Fulani ne zuwa kauyen Ruwan Bore domin su sace su.
Yan bindigan sun afka kauye Bore nr saboda su kwashe shanun waɗannan makiyaya.
SHUGABAN ƘASA 2023: ‘Yan takarar APC na jihohin ƙabilar Igbo sun yi taron jiran-gawon-shanun goyon bayan duk wanda ya samu tikiti a cikin su
Waɗansu ‘yan takarar shugaban ƙasa su bakwai daga yankin Kudu masu Gabas da ke nema a ƙarƙashin APC, sun yanke shawarar goyon bayan duk wanda ya samu takarar shugabancin ƙasa a cikin su a zaɓen 2023.
A ƙarshen wannan watan ne dai za a gwabza zaɓen fidda gwani na dukkan jam’iyyu, inda APC da PDP kowace za ta yi na ta zaɓen a Abuja.
‘Yan takarar su bakwai ne su ka sanar da yarjejeniyar goyon bayan wanda ya yi nasara a tsakanin su, bayan tashin su daga taron da su ka yi ranar Lahadi, a gidan Rochas Okorocha a Abuja.
Okorocha na ɗaya daga cikin ‘yan takarar shugaban ƙasa.
Tsohon Ministan Kimiyya da Fasaha, Ogbonnaya Onu ne ya shugabanci taron.
Okorocha tsohon Gwamnan Jihar Imo ne, kuma Sanata mai ci yanzu.
Haka ma tsohon Ƙaramin Ministan Ilmi, Chukwumeka Nwajiuba ya halarci taron.
Akwai kuma tsohon Shugaban Majalisar Dattawa, Ken Nnamani da Uju Ken-Ohanenye, wadda mace ce mai takarar shugaban ƙasa, ta halarci taron.
Amma shi ma Gwamnan Jihar Ebonyi Dave Umahi, an ce ya halarci taron ta hanyar ‘zoom’.
Cikin takardar da su ka fitar bayan taron, sun gode wa ‘yan Najeriya waɗanda su ka nuna goyon bayan su ga takarar shugaban ƙasa ga ‘yan takarar yankin ƙabilar Igbo a 2023, wato “goyon bayan damar yankin Kudu maso Gabas su fitar da ɗan takarar shugaban ƙasa a ƙarƙashin tutar APC.”
Sun kuma gode wa Shugaba Muhammadu Buhari da APC, ganin yadda su ka tashi haiƙan neman ganin sun haɗa kan Najeriya, ta hanyar rungumar kowa daga yankunan ƙasar nan a tafiyar da gwamnati.”
A baya ma ‘yan takarar shugaban ƙasa daga jam’iyyar PDP sun yi irin wannan taro a ranar 9 Ga Afrilu, domin tabbatar da ganin cewa na su ne ya samu takarar shugabancin ƙasa daga yankin Kudu maso Gabas.
TAKARAR SHUGABAN KASA: Muna tare da kai a koda yaushe – Sarkin Katsina Abdulmumini ga Osinbajo
Sarkin Katsina Mai martaba Abdulmumini Usman ya shaida wa mataimakin shugaban kasa Yemi Osinbajo cewa lallai suna tare da shi a koda yaushe
Mai martaba Abdulmumini ya ce ” Kasani yau muna tare da kai.
Wanda ya ke da kwarewa ya fi sabon shiga.
Wannan yana daga cikin dalilan da ya sa muke tare da kai a wannan tafiya.
” Ina yi maka fatan Alkhairi, kai mutum kamili mai hakurin gaske.
Sannan kuma kai mutum mai tausayi da tsoron Allah.
Waɗannan suna dalilan da ya sa na ga ya cancanta ka kaji shugaban ƙasa idan wa’adin mulkin sa ya cika.
Da yake jawabi a fadar mai martaba, mataimakin shugaban kasa Osinbajo ya bayyana cewa shugaba Muhammadu Buhari ya bashi damar ya lelleka kusan ko ina a fanni mulkin kasar nan.
” Hakan ya sa na samu kwarewa matuka wanda zan iya kawo ci gaba a kasar nan, ba tare da an samu wani miskila ba.
Ƴan takarar shugaban kasa na cigaba da ziyarar jihohi domin ganawa da wakilan jam’iyyun su da kuma neman kuri’a.
TA KICIME A APCn KADUNA: Ɓangaren Sha’aban ba su amince da zaben wakilan jam’iyyar APC da aka yi ba
Ɗaya daga cikin waɗanda ke kan gaba wajen takarar gwamnan jihar Kaduna a jam’iyyar APC , Sani Sha’aban ya ƙalubalanci sakamaon zaben wakilan jam’y APC da aka yi a jihar Kaduna.
Darekta Janar din kamfen din Sani Sha’aban Joshua Ephraim ya bayyana cewa ba a gudanar da taron wakilai na APC a jihar Kaduna ba saboda haka suna kalubalantar sanarwar wai an yi taro irin haka kuma wai babu ƙorafi da wani bangare ya kawo.
Sun zargi jami’an hukumar zabe da ta kula da zaben da kantara karya cewa wai an gudanar da zabe sannan kuma kowa ya gamsu babu korafi ko ɗaya.
” Mutane da yawa ƴaƴan jam’iyyar mu sun cika fom ɗin zama wakilan jam’iyyar amma da gangar aka ki amsar fom din aka hana su da gangar.
” Kuma bayan haka mun aika da korafin mu ofishin hukumar zabe INEC a Kaduna.
A ciki mun shaida musu cewa ba a gudanar da sahihin taron na wakilai a jihar ba da zabuka kamar yadda ɓangaren jam’iyyar cewa anyi.
” Saboda haka muna so mu sanar wa muku cewa ba a yi taro da zaben wakilai da za su yi zaben fidda gwani na gwamna a Kaduna ba.
Kuma ga korafin mu nan mun aika wa INEC.
Ephraim ya ce suna yin kira ga hukumar zaɓe ta yi wancakali da rahoton wacce ta kula da zaɓen wakilan a Kaduna cewa an ɗirka mata buhunan Ghana Must Go ne da masu gidan rana, ta kantara karyar wai komai ya gudana lumui a Kaduna.
A jihar Kaduna akwai sanata Uba wanda shine zabin gwamna Nasir El-Rufa’i, sai kuma Honorabul Sani Sha’aban ne ke kan gaba a takarar gwamna a jihar karkasjin APC.
Askarawan Najeriya sun kashe ƴan bindiga 42, sun kama 20 sannan sun ceto mutum 63 da aka yi garkuwa da su – DHQ
Hedikwatar Hukumar tsaron ƙasa DHQ ta bayyana cewa dakarun sojin Najeriya dake aiki a karkashin  ‘Operation Hadin Kai’ sun kashe ‘yan bindiga 43, sun kama wasu mutum 20 sannan sun ceto mutum 63 da ‘yan bindigan suka yi garkuwa da su a Arewa maso Gabashin kasar nan a cikin makonni uku.
Darektan yada labarai na hukumar manjo-janar Bernard Onyeuko ya sanar da haka ranar Alhamis da yake bayani kan fafatawan da jami’an tsaro suka yi a kasar nan tun daga ranar 28 ga Afrilu  zuwa 19 ga Mayu.
Onyeuko ya ce daga ranar 1 zuwa 14 ga Mayu Boko Haram 1,627 sun mika wuya ga jami’an tsaro.
Ya ce a cikinsu akwai maza 331, mata 441 da yara 855.
Onyeuko ya ce zuwa yanzu ‘yan Boko Haram 53,262 ne suka mika wuya.
Ya ce dakarun sun kashe  Malam Shehu, Amir din Boko Haram tare da wasu mabiyan sa a Jaje, Mango Ali, Dissa, Balangaje.
Onyeuko ya ce sojojin sun kashe kwamandan Boko Haram Abubakar Sarki da wasu mabiyansa a dajin Sambisa dake kauyen Yuwe a karamar hukumar Konduga.
Ya ce dakarun sun Kuma kama wani Modu Pantami shima da ke yi wa Boko Haram jigilar kayan abinci da sauransu.
“Dakarun sun kwato makamai da dama da suka hada da bindiga mai kiran ‘LMGS’ guda biyu, babban bindiga ƙirar AK-47 guda 21, bindiga kirar AK-56 guda 11, MG guda 22, harsasan bindiga masu girmar milimita 7.62 guda 419, bindiga kirar Turret guda daya, harsashin bindigar AK-47 guda 31, babura uku da Keke shida.
Sauran kayan da sojojin suka kama sun hada da injin ɗin ban ruwa daya,jigidan harsashi biyu da mota kiran Isuzu.
Onyeuko ya ce ‘Operation Whirl Stroke’ sun kashe ‘yan bindiga 13 a jihohin Benue da Taraba
Ya ce dakarun sun kwato harsasan bindiga 27, babur daya da wayoyin 8.
Yadda Tinubu ya taimake ni na zama gwamnan Jigawa -Badaru
Gwamna Abubakar Badaru na Jihar Jigawa ya yi bitar tunin yadda tsohon Gwamnan Jihar Legas, Bola Tinubu ya taimaka aka kafa jam’iyyar APC, wadda albarkacin ta ne shi Badaru ya zama gwamna a Jigawa cikin 2015.
Da ya ke jawabi a gaban wakilan zaɓen ‘yan takarar shugaban ƙasa na jihar Jigawa a ranar Juma’a a gaban Tinubu, Badaru ya ce da taimakon da Tinubu ya yi wa jam’iyyar ne ta kai shi ga samun nasara a Jihar Jigawa, cikin 2015.
“Mun nemi jam’iyyar da za mu shiga takarar gwamna cikin 2011.
Asiwaju Bola Tinubu ya samar min jam’iyya.
Na shiga zaɓe, na zo na biyu.”
Badaru ya ce duk da ya haɗu da ƙalubale a 2011, amma dai goyon bayan da ya samu a lokacin ne ya ƙara masa ƙaimin samun nasara a zaɓen 2015.
Badaru ya ce ya na cikin mutane ƙalilan waɗanda za su iya shiga har cikin ɗakin kwanan Tinubu, su tashe shi daga barci.
Ya ce akwai alaƙa mai ƙarfi da shaƙuwa ta ƙut-da-ƙut a tsakanin sa da Tinubu.
Ya ce su a Jigawa ‘yan ga-ni-kashe-nin Shugaba Buhari ne.
Kuma za su iya yin duk abin da Buhari ya ce su yi.
“Amma fa in dai son Buhari ne a ƙasar nan, to ba wanda ya kai Tinubu son Buhari.”
Ya ce duk wasu surutai da ake yi kan titi, na shirme ne, domin babu wanda ya san iyakar alaƙar da ke tsakanin Buhari da TInubu.
Jawabin Tinubu A Jigawa: Zan Kayar Da Badarun Ku A Wurin Zaɓen Fidda Gwani, Ku Zaɓe Ni Kawai:
Da ya ke jawabi, Tinubu ya ce duk da ya san Badaru ya fito takara, to zai kayar da shi a zaɓen fidda gwani.
Don haka su zaɓe shi kawai.
Wannan furuci na sa ya birge ɗimbin jama’ar da ke wurin ana ta kuwwa da tafi.
Wasu na “Sai Asiwajun Legas”.
Sai Jagaban Bargu.”
“Gwamna Badaru ɗan uwa na ne.
Tare mu ka fara ACN.
Hakan ba ya na nufin ba za mu iya yin takara ba.
Ni da shi kamar tagwayen da aka haifa manne da juna ne.
Ba mai iya raba mu sai ƙwararren likita.”
Kalaman Badaru Kan Tinubu Sun Yi Karo Da Furucin Sa Kan Amaechi:
2023: Ba Zan Iya Takara Da Amaechi Ba, Saboda Ni Da Shi ‘Uban Mu’ Ɗaya -Gwamna Badaru:
Gwamna Muhammad Badaru na Jigawa ya bayyana cewa ba zai iya tsayawa takarar shugaban ƙasa shi da Rotimi Amaechi a ƙarƙashin APC ba.
Da ya ke jawabi gaban wakilan zaɓen ‘yan takarar shugaban ƙasa a Dutse, a gaban Amaechi, Badaru ya ce a shirye ya ke ya janye wa Ministan Sufurin Najeriya takara, shi Badaru ɗin ya haƙura.
“Wasun ku na san sun fara tunanin cewa Badaru ma ɗan takarar shugaban ƙasa ne.
To amma ina tabbatar maku cewa ba za a yi takara tsakani na da Amaechi ba, saboda ni da shi uban mu ɗaya (Shugaba Muhammadu Buhari).
Kuma duk mu na girmama uban na mu.
Na tabbata kuma za mu tafi ne a kan turba da alƙibla ɗaya.
“Ni da shi duk yaran Shugaba Muhammadu Buhari ne, kuma ya na son mu ƙwarai da gaske.
Don haka duk abin da za mu yi, sai da neman tubarrakin sa.
“Don haka ku wakilan zaɓen ‘yan takarar shugaban ƙasa na APC na Jigawa, idan ku ka tuna da ni, to kuma ku tuna da Amaechi, saboda ni da shi duk ‘ya’yan Buhari ne.
“Saboda haka a ranar zaɓen fidda-gwani, ko dai na fito takara, ko kuma shi ya fito.
Amma dai tabbas ba zan iya yin takara da shi ba, gara na janye masa.”
Tun da farko tsohon Minista Amaechi ya roƙi wakilan zaɓen ‘yan takarar APC na Jigawa su zaɓe shi, saboda ya cancanta.
Ya ce ya fi sauran ‘yan takara sanin Najeriya.
Ya ce idan za a kalle shi, to a dube shi da abin da ya yi a baya, ba abin da ake yaɗawa a matsayin ji-ta-ji-ta a kan sa ba.
BAUCHI: Matasa sun babbake gidaje da shaguna da dama a Warji bayan Rhoda Jatau ta yi kalaman ɓatanci ga Annabi SAW
Matasa a Warji jihar Bauchi sun babbake shaguna da gisaje da dama a garin Warji jihar Bauchi bayan wata ma’aikaciyar ƙaramar hukumar ta yi kalaman ɓatanci ga Annabi SAW.
Kakakin rundunar ƴan sandan jihar Bauchi Ahmed Wakil ya bayyana cewa an babake gidaje shida da shaguna 7 a rikicin.
Majiya ta shaida cewa wata mata mai shekaru 40 Rhoda Jatau ta saka kalaman ɓatanci ga Annabi SAW  yanar gizo da hakan ya ingiza matasa.
Wannan abu da tayi ya tunzura matasa musulmai da ya kaiga han yi waɗannan kone kone a karamar hukumar.
Rhoda ma’aikaciyar karamar Hukumar Warji ne dake jihar Bauchi.
Rundunar ƴan sanda sun yi kira ga matasa da su kwantar da hankalin su cewa jami’an tsaro na yin bincike akai.
Sannan kuma kwamishinan ƴan sandan jihar shima ya roki iyaye, Malaman addini da shugabannin alumma da su ja wa ƴaƴan su kunne su daina aikata abinda zao tada zaune tsaye a kasar nan.
Farin jinin Buhari da mara min baya da yayi ya sa na samu daukaka a siyasa – Bala Mohammed
Gwamnan Jihar Bauchi Bala Mohammed ya bayyana cewa farin jini shugaban Kasa Muhammadu Buhari ya sa ya samu daukaka a siyasa gashi yanzu har ya kai ga zama gwamna.
Gwamna Bala ya ce kusanta da yayi da Buhari da kuma shiga jam’iyyar ANPP da yayi ya sa ya samu nasarar darewa kujerar Sanata a 2007.
” Wannan shine dalilin da yasa nake daraja Buhari matuka sannan kuma sai fa inda karfi na yakare ko a yanzu akan duk wani abu da ya shafe shi ko iyalan sa.
” Dama shine da tsohon shugaban kasa Goodluck Jonathan.
Duk abin da suka fito nema ba zan neme shi ba.
Bayan haka kuma a karkashin mulkin Buhari duk wani abu na jihar Bauchi, Buhari ya tabbatar da ya kai gare mu, duk wasu kudade na jihar Bauchi, Buhari ya sa mun kai ga su.
Kamfanin dillancin Labaran Najeriya ya ruwaito cewa sakataren gwamnatin tarayya Boss Mustapha ne ya wakilci shugaban Kasa Muhammadu Buharia wannan taro.
Dan majalisar dokoki na jihar Kano ya doka ‘Ribas’ bayan ya tsunduma lambun jam’iyyar NNPP, ya ya rungumi tsintsiyar sa ya dawo APC
Dan majalisan dokoki dake wakiltar Bagwai/Shanono a jihar Kano Ali Isah ya doka ‘Ribas’ bayan har ya tsunduma lambun jami’yya mai alamar kayan daɗi NNPP, ya dawo APC ya rumgumi tsintsiyar sa.
Idan ba a manta ba PREMIUMTIMES HAUSA ta buga labarin yadda ‘yan majalisan dokokin jihar Kano 9 suka canja sheka daga jami’iyyar PDP zuwa Jami’iyyar NNPP a cikin makon jiya.
Isah  wanda ɗan jami’iyyar APC ne ya koma jami’iyyar NNPP, bayan ‘yan kwanaki sai kuma ya ji kamar ayabar ce ko kankanar ce bata yi masa ba a alambur sai ya dawo APC ya rungumi tsintsiyar sa.
Kakakin majalisar Uba Abdullahi ya sanar da haka yana mai cewa Isah ya bayyana dawowarsa jami’yyar APC a wasikar da ya aika wa majalisar dake dauke da kwanakin wata 17 ga Mayu.
A wasikar Isah ya ce a shirye yake ya hada hannu da jami’yyar domin ganin jami’yyar ta yi nasara a zabukan dake tafe.
Majiya ta shaida wa PREMIUM TIMES HAUSA cewa Isah ya dawo jami’yyar APC daga jami’iyyar NNPP bayan ya ƙasa samun tikitin takarar dan majalisar dokoki a jihar.
Abokin aikin Isah, Murtala Kore wanda ke wakiltar  Dambatta ya musanta cewa bai canja sheka daga jami’iyyar APC zuwa Jami’iyyar NNPP ba.
Wasu daga cikin jigajigan jami’yyar APC irin su tsohon gwamna Ibrahim Shekarau sun waske daga  jami’yyar APC sun koma Jami’iyyar NNPP duk a cikin wannan mako.
Dalilin da ya sa Buhari ya dakatar da Akanta Janar ɗin da ake zargi da kantara satar naira biliyan 80
Gwamnatin Tarayya ta bayar da sanarwar dakatar da Akanta Janar na Tarayya, Ahmed Idris, kwana ɗaya bayan da Hukumar EFCC ta kama shi, dangane da zargin sace aƙalla naira biliyan 80 ta hanyar kwangilolin bogi.
Ministar Harkokin Kuɗaɗe, Zainab Ahmed ce ta fitar da sanarwar dakatar da Idris a ranar Laraba, inda a cikin sanarwar aka ce “an dakatar da Idris ba tare da za a riƙa biyan sa albashi da alawus-alawus ɗin sa ba.
EFCC ta damƙe Idris a Kano a ranar Talata, inda daga can aka sako shi a jirgi, zuwa Abuja.
Sanarwar da hukumar ta fitar, ta ce ana zargin salwantar maƙudan kuɗaɗe a hannun Idris, kimanin naira biliyan 80, waɗanda aka riƙa waskewa da su da sunan ayyukan kwangiloli, amma fa na bogi.
Majiya ta ce an gano cewa an riƙa sayen maka-makan kadarori da kuɗaɗen a Kaduna da Abuja.
Wata majiya kuma ta ce ana binciken wasu mutane da ke da alaƙa da Ahmed Idris duk dai a kan salwantar maƙudan kuɗaɗen.
Cikin sanarwar dakatar da shi, an umarce shi kada ya kuskura ya leƙa ofishin sa.
Kuma kada ya yi wata mu’amala da ko da ɗaya daga cikin ma’aikatan ofishin sa.
“An yi haka ne domin kada ka yi katsalandan a cikin binciken da ake yi maka.”
EFCC ta ce ta daɗe ta na bibiyar binciken harƙallar, kuma hukumar ta sha gayyatar Idris domin zuwa hedikwatar ta yi mata ƙarin haske, amma ya yi biris kamar bai san ana aika masa wasiƙun gayyatar ba.
A yanzu dai Idris na hannun EFCC, wadda kuma ta buga hotunan wasu kantama-kantaman gine-gine 17 da ta yi zargin duk daga cikin biliyan 80 ɗin ne Idris da iyalan sa su ka mallake su.
HAJJIN BANA: Duk wanda ya zarce shekaru 65 bashi ba Hajji bana – Hukumar Alhazai
Hukumar Alhazawa ta jihar Katsina ta bayyana cewa duk maniyyacin da shekarun sa ya zarce shekaru 65 ba zai sauka kasar Saudiyya ba.
Jami’in hulda da jama’a na hukumar Badaru Bello-Karofi ya sanar da haka  a garin  Katsina.
Da yake jawabi a wajen taron wayar da kan maniyyata Bello-Karofi ya ce kasar Saudiyya ta yi gargaɗin cewa kada wanda ya wuce shekaru 65 ya tafi kasar aikin haji a ban.
Hukumar ta shirya taron a cibiyoyinta dake Kankia da Dutsinma domin fadakar da maniyata kan yadda za su shirya zuwa kasar Saudiyya aikin haji.
“Kasar Saudiyya ta ce duk wadanda suka dara shekaru 65 ba za su aikin haji ba sannan yin allurar rigakafin cutar korona da gabatar da sakakamon gwajin cutar da ya nuna mutum bai kamu  da cutar ba ya zama dole.
Bayan haka shugaban hukumar  Suleiman Nuhu-Kuki ya jinjina kokarin da hukumar ta yi na shirin tafiya aikin hajin bana
Nuhu-Kuki ya jadaddawa maniyyata kan tsarkake kansu kafin su tafi aikin hajjin
Ya ce bana hukumar ta amince wa maniyyata da su ajiye naira miliyan 2.5 kudin tafiya.
Bana an samu tashin farashin kudin jirgi a dalilin tsadar farashin dala da aka samu
Nuhu-Kuki ya ce bana mutum 2,146 za su tashi daga jihar Katsina.
Almajirai da mabarata sun kwararo Abuja – Mahukunta
Hukumar kula da babban birnin tarayya Abuja ta koka kan yadda Almajirai da mabarata ke kwararowa cikin birnin Abuja.
Shugaban  sashen hukumar da ke kula da walwalar jama’a Sani Amar ya fadi haka ranar Talata a wajen taron babban kwas na 44, 2022 na Cibiyar Nazarin Siyasa da Dabaru ta Kasa dake Jos suka ziyarci Cibiyar a Bwari Abuja.
Ya ce Almajirai da mabarata na kwararowa ne saboda rashin tsaron da ake fama da shi a wasu jihohin dake Arewacin kasar nan.
Amar ya kuma ce dokar kare hakkin dan Adam na UN  da ya hana tsare mutum fiye da kwanaki uku baya taimakawa kokarin kawar da Almajirai da mabarata a Abuja.
Ya ce a dalilin haka ya sa duk kokarin da hukumar ke yi baya haifar da mai ido.
Amar ya ce a da idan ma’aikatan hukumar suka fita sukan kama mabarata da Almajirai 20 zuwa 25 a rana.
Amma yanzu komai ya canja, a rana ma’aikatan hukumar na kama mabarata sama da 100 idan suka fito aiki.
“A yanzu mabarata da muke kamawa mutane ne da basu da nakasa a jikinsu domin suna tafe ne da matan su da ‘ya’yan su.
” Sannan da dama daga cikin wadanda muka kama na yawo da damin kudi a jikinsu, kuɗade masu yawan gaske dankare a cikin kayan su ko aljifan su.
Ya yi kira ga jihohin dake makwabtaka da Abuja da  su kirkiro tsare-tsare da zai taimaka wajen hana almajiranci da bara.
Ya kuma yi kira ga gwamnati da ta kafa dokar hana bara a duk fadin kasar nan domin kare mutane daga fadawa hannun masu damfara da sunan bara.
HARƘALLAR KWANGILA: EFCC ta kama Patricia Etteh, tsohuwar Kakakin Majalisar Tarayya
Hukumar EFCC ta tsare Patricia Etteh, tsohuwar Kakakin Majalisar Tarayya, bisa zargin karkatar da kuɗaɗen kwangila.
Etteh ta yi shugabancin Majalisar Tarayya na taƙaitaccen lokaci, daga watan Yuni 2007, zuwa Oktober 2007.
EFCC sun kama ta ne ranar Talata a Abuja, bisa zargin karɓar naira miliyan 130 daga hannun wani ɗan kwangilar ayyukan samar da wutar lantarki mai amfani da hasken rana a Hukumar Bunƙasa Yankin Neja Delta, a jihar  Akwa Ibom.
Kwangila ce dai wadda aka bai wa wani kamfani mai suna Phin Jin Project Limited, a cikin 2011 ta naira miliyan 240.
Premium Times ta yi bincike a jerin sunayen kamfanonin da Hukumar Rajistar Kamfanoni ta yi wa rajista, wato CAC, amma ba ta ga sunan kamfanin ba.
Masu bincike sun ce makonni bayan an bai wa ɗan kwangilar kuɗaɗen somin-taɓin fara aiki, ya tura wa Etteh naira miliyan 130, alhakin kuma ita ba darakta ko wata mai hannun jari ba ce a kamfanin.
“Biyan waɗannan kuɗaɗen masu yawa haka a cikin Asusun Patricia Etteh ya haifar da zargin ta da ake yi.
“Ta yi iƙirarin cewa kuɗaɗen da ɗan kwangilar ya tura a cikin asusun ta, biyan bashi ne ya yi mata daga wasu kuɗaɗen da ta taɓa ramta mata.
Don haka mu na bibiya da kuma binciken gaskiya ko rashin gaskiyar iƙirarin na ta.
“Saboda wani abin lura kuma shi ne yadda aka kandami wasu ƙarin miliyoyin kuɗaɗe aka ɗora a kan kuɗaɗen kwangilar a lokacin da za a biya kwangilar.
“Naira miliyan 240 ya kamata a fitar, amma sai aka biya Naira miliyan 287.
Dalili kenan mu ke so ita da ɗan kwangilar su fayyace mana wannan asarƙala.”
Sannan kuma EFCC ta yi zargin cewa ɗan kwangilar bai yi aikin da aka ba shi ɗin ba, duk kuwa da cewa an biya shi kuɗaɗen.” Inji majiyar cikin hukumar.
Ƴan bindiga sun ƙona hedikwatar karamar hukumar Idemili ta Arewa a jihar Anambra
‘Yan bindiga sun Kona ginin hedikwatar karamar hukumar Idemili ta Arewa dake jihar Anambra.
Maharan sun aikata haka ne da misalin karfe 2 na daren Litini.
Kotun majistare da ofishin siyar da wutar lantarki dake cikin ginin ya yi kurmus shima.
Kakakin rundunar’yan sandan jihar Tochukwu Ikenga ya ce ba a rasa rai ko daya ba sai dai asara da aka yi na ginin da abinda ke cikin sa da kuma motocin aiki da ajiye a harabar ginin.
Ikenga ya ce zuwan ‘yan sanda wurin cikin Lokaci ya taimaka wajen kashe wutar da aka yi tre da haɗin guiwar mutane dake zama a unguwar.
Idan ba a manta ba a cikin watan jiya ‘yan bindiga sun kona hedikwatar karamar hukumar Aguata dake jihar.
Sannan a ranar 31 ga Maris ‘yan bindiga sun kona hedikwatar karamar hukumar Nnewi.
Wannan shine na uku da ‘yan bindiga ke Kona hedikwatar wata karamar hukumar a jihar Anambra tun bayan da Charles Soludo ya zama gwamnan jihar.
UMARNIN SALLAMA DA KUJERAR MINISTA: Pauline Tallen, Timiprr Sylva duk sun janye daga takara
Ministan harkokin mata Pauline Tallen da na Harkokin man fetur Timipre Sylva sun janye daga takara a zabukan 2023.
Hakan na kunshe na a sanarwar da ministar ta saka wa hannu wanda aka mika wa manema labarai ranar Litinin a Abuja.
Ta ce ta janye ne domin ta mai da hankali wajen ayyukan ma’aikatar da take shugaban ta wato ma’aikatar ayyukan mata.
Idan ba a manta ba a ranar 8 ga Mayu Pauline ta bayyana cewa za ta fito takarar kujerar sanata na yankin  Filato ta kudu.
Akwai kananan hukumomi shida dake karkashin Filato ta Kudu da suka hada Langtang ta Arewa, Langtang ta Kudu, Mikang, Qua’anpan, Shendam da Wase.
Sai dai kuma a ranar Alhamis din da ta gabata shugaban ƙasa Muhammadu Buhari ya umurci duk wani minista ko jami’in gwamnati da ke takarar shugaban Kasa, gwamna ko majalisar jiha da na kasa, ya ajiye aiki nan da ranar 16 ga Mayu.
Zuwa yanzu ministan kimiya da fasaha Ogbonnaya Onu, ministan Neja-Delta Godswill Akpabio da karamin ministan ilimi Chukwuemeka Nwajiuba duk sun ajiye aiki.
Sai dai kum.akwai ministan Shari’a Abubakar Malami wanda shima da ya fito takarar gwamnan Kebbi amma kuma dalilin wannan sanarwa ya janye.
Shima ministan Albarkatun man fetur, Timipre Silva, ya janye daga takarar shugaban kasa da ya fito.
Silva ya ce gwara ta koma ma’aikatan sa ya cigaba da aiki maimakon takarar da ya fito nema.
Yadda EFCC ta damke Akanta Janar din Najeriya bisa zargin harkallar naira biliyan 80
Hukumar EFCC ta damke Akanta Janar ɗin Najeriya Ahmed Idris a filin jirgin saman Kano zai yi tafiya.
Bayan kama shi jami’an hukumar sun nausa da shi babban birnin tarayya Abuja, Hedikwatar Hukumar.
Wani jami’in hukumar ya shaida wa PREMIUM TIMES cewa hukumar ta daɗe tana gayyatar Idris ya bayyana a gaban ta bisa zargin harkallar kudade amma ya ki bayyana.
Ana zargin Ahmed Idris da yin harkallar naira biliyan 80 ta hanyar yin aringizo a wasu kwangilolin karya, da sunayen wasu kamfanoni  mallakin ƴaƴan sa da ƴan uwa.
” Mun yi ta aika masa da gayyata ya bayyana a ofishin EFCC amma yadda kasan kana yi da dutse bai amsa gayyatar ba.
Na koma PDP ne don in kawo karshen mulkin kama karyar da APC ke yi a Jigawa – Saminu Turaki
Tsohon gwamnan jihar Jigawa Saminu Turaki ya sake komawa jam’iyyar PDP daga APC.
Turaki ya shaida wa manema labarai a Kano cewa ya koma jam’iyyar PDP ne domin ya ceto jihar Jigawa daga mulkin kama karyar da APC ke yi a jihar.
” A matsayina na shugaba, ba na koma PDP bane don neman mun’ƙami, nakoma domin muhaɗa hannu jam’iyyar ta yi nasara a zabukan 2023.
Shugaban jam’iyyar Babandi Gumel ya ce Turaki ya dawo PDP ne tare da dubban magoya bayan sa.
Ya ce tuni ɗan takaran da ke neman kujerar ta sanata Roni ya janye takarar sa ya bar wa Saminu Turaki.
Idan ba a manta ba Turaki ya koma jam’iyyar APC daga PDP inda daga baya ya sake sauya sheka zuwa jam’iyyar APC yqnzu kuma ya koma PDP.
Gumi yayi kakkausar jan kunne ga waɗanda suka kashe Deborah, ya ce ba hurumin su bane yanke hukuncin kisa don an zagi Annabi SAW
Babban malamin musulunci dake Kaduna Ahmed Gumi yayi kakkausar suka ga ɗaliban da suka kashe Deborah Samuel wacce aka kashe saboda zargin yin suka ga Annabi SAW.
A wata doguwar wa’azi da yayi wanda ya saka a shafinsa ta Facebook Gumi ya ce maimakon su dauki wannan hukunci na kashe Deborah hukumar makarantar ya kanata su kai kararta daga nan kuma sai akai gaba.
Hakazalika ya caccaki malaman da suke halatta kisa idan an Zagi Annabi SAW, yana mai cewa gaba dayan su basu fahimci ayoyi da hadisan da suke dogaro da su bane sannan kuma suna ingiza mutane ne akan abinda basu da ilimi akai.
” Don an Zagi manzon Allah, ba a baka dama ka kashe mutum ba, wannan hurumi ne na hukuma, idan ka yi haka kai ma ka aikata laifi.
” Idan Deborah ta Zagi Annabi, kamata yayi a kai karanta wajen hukumar makarantar, daganan kuma sukai ga sultan sannan gwamnati ta shiga ciki, amma ba kawai ku suntumi makamai ba ku kashe ta.
Gumi ya ce duk wani malami da ke  cewa wai ayi haka don an zagi Annabi SAW, ba su san abinda suke yi ba.
” Kawai sai kaji wasu da na ta jawo ayoyi da hadisai amma basu san su da fassarar su ba yadda yakamata.
” Idan hukuma bata ɗauki mataki ba wannan ba huruminka bane.
Hukuma ne bata dauki hukunci ba, kuma ita kanta hukumar ma tana da damar wasu dalilai ya hana ta yanke wasu hukuncin.
Ɗaliban kwalejin Shehu Shagari dake Sokoto sun kashe wata ɗaliba da ake zargin ta yi kalaman ɓatanci ga Annabi SAW.
Bayan haka abin ya kawo tarzoma da zanga-zanga a garin Sokoto inda har yakai ga an saka dokar hana walwala a awa 24.
Rundunar ƴan sandan jihar Sokoto ta bayyana cewa ta yi kama wasu mutum biyu da ake zargi hannu wajen kisan Deborah.
KALAMAN ƁATANCI GA ANNABI: Duk wanda ya yi zanga-zangar addini a Kaduna zai ɗanɗana kuɗar sa – Gargaɗin El-Rufa’i
Gwamnan jihar Kaduna Nadir El-Rufa’i ya gargaɗi mutanen Kaduna kada su kuskura su fito yin zanga-zangar addini a jihar
Wannan gargadi na kunshe ne a wata sabarwa wanda Kwamishinan Tsaron Jihar, Samuel Aruwan ya fidda ranar Asabar.
Aruwan ya ce gwamna El-Rufai ya gargaɗi ƴan Kaduna su natsu, su kuma kwantar da hankulan su, kada wani ya kuskura ya shirya zanga-zanga a jihar.
” Akwai raɗe-raɗin da aka samu cewa wasu na shirya zanga-zanga a jihar Kaduna domin kalaman ɓatanci da Debora ta yi akan Annabi SAW.
An sanar da jami’an tsaro su kwana cikin shiri.
A karshe gwamnan ya hori shugabanni addini, sarakuna da na alumma su kwantar wa jama’a hankali da isar musu da wannan gargaɗi.
Malami ya janye daga takarar gwamnan Kebbi duk da kurin da ya rika yi wai jama’a suka tilasta shi ya fito
Ministan Shari’a Abubakar Malami ya ce ya janye daga takarar gwamnan Kebbi.
Hakan na kunshe ne a wata sako da ya aika wa Vanguard ranar Asabar.
Hakan na nuna cewa Malami ya zaɓi ya cigaba da za abisa kujerar minista da yake akai maimakon kurin da ya riƙa yi wai jama’a ne suka tilasta shi ya fito takara kuma yana yi don jama’a ne.
Kakakin Malami bai Umar Gwandu bai amsa kira da PREMIUM TIMES ta yi masa don samun karin bayani akan haka ba.
Minista Abubakar Malami na daga cikin ministoci shafaffu da mai ƴan gaba goshin shugaban kasa Muhammadu Buhari.
Malami na daga cikin ɗinbin jami’an gwamnati da suka sayi fom din takara a 2023.
Malami na takarar ɗarewa kujerar gwamnan Kebbi idan wadin mulkin Abubakar Bagudu ya cika a 2023.
Sai dai kuma tun bayan umartar ministocin da suka sayi fom da Buhari ya yi na su ajiye mukaman su lissafin kowa ya canja.
Malami da sauran ministoci basu yi zaton Buhari zai ce musu su sauka tun yanzu ba.
Daga baya Malami, ya rubuta a shafin sa ta Tiwita cewa ya mika takardar ajiye aikin minista, sai kuma daga baya ya koma ya goge.
Masu yin sharhi akan siyasa na fanin Malami na cikin tsaka mai wuya gashi dai yana son kujerar gwamna wanda ake ganin zai iya yin nasara, amma kuma dole ya ajiye aikin minista tun yanzu shekara ɗaya kafin zabe.
Idan ba a manta ba ministan Shari’a, Malami ya yi kokarin majalisa ta amince da wata sabuwar doka da ya kirkiro na a rika bari ministoci na cigaba da zama a kujerun su har sai an kusa kammala mulki zaɓe ya kusa.
Sai dai wannan kudiri ta sa ba ta tsallake majalisar dattawa ba.
Tuni suka wancakalar da ita suka ce ya saba wa irin dokar da ya kamata ya shiga cikin kundin tsarin mulkin Najeriya.
Ngige ya janye takarar shugaban ƙasa, ya zaɓi ci gaba da zama ministan Buhari
Ministan Ƙwadago Chris Ngige ya fasa takarar neman zama shugaban ƙasa da ya ke yi a ƙarƙashin APC, ya gwammace ci gaba da zama ministan Buhari.
Ngige ya fitar da sanarwar sa ta fasa fitowa takara a ranar Juma’a, sa’o’i kaɗan bayan Shugaba Muhammadu Buhari ya yi zaman bankwana da Ngige, Akpabio da wasu ministoci takwas da za su sauka domin su nemi takarar muƙamai daban-daban.
Cikin sanarwar da Ngige ya fitar, ya ce ya sanar wa Shugaba Buhari canja ra’ayin da ministan yayi.
Sai dai kuma masu nazarin kurɗa-kurɗar na ganin cewa da wahala Buhari ya sake naɗa Ngige minista domin har ya rigaya ya yi bankwana da su.
Ngige ya kasance cikin mutum sama da 30 masu neman takarar shugaban ƙasa a ƙarƙashin APC da PDP.
Ya ce ya janye takarar sa, domin ya vi gaba da ayyukan alherin da ya ke wa al’ummar Najeriya.
ALAMOMIN WATSEWAR ƊAURIN TSINTSIYA A KANO: Mataimakin Kakakin Majalisa ya fice daga APC, ya koma PDP
Mataimakin Kakakin Majalisar Jihar Kano, Zubairu Hamza Masu ya fice daga APC, ya koma PDP.
Ya yi wannan sanarwa ce a ranar Alhamis, inda ya ce ya koma jam’iyyar adawa PDP, a cikin wata wasiƙa da ya aika wa Shugaban APC na Mazaɓar Masu, cikin Ƙaramar Hukumar Sumaila.
Ya rabbata dalilai na rikice-rikicen da su ka dabaibaye APC da kuma hususan tsagwaron rashin adalcin da ya ce ana shukawa a cikin APC.
Masu ya ce a cikin APC an maida Shiyyar Kano ta Kudu saniyar-ware, ba a bayar da dammamakin da ya kamata a riƙa bai wa yankin kamar yadda dimokraɗiyya ta shimfiɗa.
Daga baya Masu ya shaida wa manema labarai cewa akwai misalin wani rashin adalcin da aka yi wa tsohon Babban Hadimin Shugaban Ƙasa Kawu Sumaila, wanda Masu ya ce shugabanin jam’iyyar APC ne su ka yi masa na Jihar Kano.
“Idan ku ka duba, za ku ga cewa ba a yi wa Kawu Sumaila adalci a zaɓen 2019 ba.
Amma mu ka haƙura a lokacin, saboda jam’iyya ta taushi ƙirjin mu.
“To yanzu kuma tuni har mun fara ganin alamomin za a sake maimaita mana rashin adalcin da aka yi mana a 2019.
Saboda haka mu ka ga gara tun a yanzu kawai mu yanke matsayar da za mu ɗauka domin gyara wa kan mu rashin adalcin da aka yi mana a baya.” Inji Zubairu Masu.
Idan ba a manta ba, Kawu Sumaila ya tsaya takarar fidda-gwani na ɗan takarar Sanatan Kano ta Kudu a zaɓen 2019.
Amma Kabiru Gaya ya kayar da shi, a zaɓen da ɗimbin ‘yan cikin APC da wajen ta su ka yi iƙirarin cewa an zabga wa Sumaila maguɗi.
Wasu ma na cewa fashi aka yi masa da rana kata.
Sumaila ya ƙalubalanci sakamakon zaɓen, amma uwar jam’iyya a Kano ta ba shi haƙuri, ta ce ya karɓi ƙaddara, ta riga fata.
Akwai alamomi masu ƙarfin da ke nuni da cewa Sumaila zai fice daga APC ya koma NNPP, jam’iyyar su Rabi’u Kwankwaso a Kano.
Ƴan Tiwita sun ce ba za su zaɓi Atiku ba saboda ya goge sakon yin tir da kisan Deborah da ta yi Ɓatanci ga Annabi
Masu rubuce-rubuce a shafin tiwita da dama sun bayyana rashin jin daɗin du ga goge sakon yin tir da kisan Deborah ɗalibar Kwalejin Ilimi ta Shehu Shagari da ke Sokoto.
PREMIUM TIMES HAUSA ta buga labarin yadda wasu ɗalibai na kwalejin Ilimi ta Shehu Shagari dake Sokoto suka kashe wata ɗaliba da ake zargin ta yi kalaman ɓatanci ga Annabi SAW.
A sakon da daliban ta saka ta yi kakkausar suka ga Annabi SAW wanda hakan ya fusatar da wasu daga cikin ɗaliban makarantar har ya kai ga sun kashe ta da jifa.
Mutane da dama sun yi tir da kisan Deborah sai dai kuma wasu da dama na ganin marigayiyar ta yi ganganci mai tsadar gaske.
Masu karatu da rubutu a tiwita suna korafin goge sakon da Atiku ya rubuta suna mai cewa yana nufin kenan shima ya na tare da kisan da aka yi wa Deborah da ta yi ɓatanci ga Annabi, maimakon ya yi suka ga waɗanda suka kashe ta.
Tuni dai gwamnati Sokoto ta saka a gudanar da bincike akai sannan kuma gwamnati ta yi kira ga mutane su kwantar da hankulansu a zauna lafiya da juna.
Rundunar Ƴan sandan jihar Sokoto ta sanar da kama wasu mutum biyu cikin waɗanda ake zargin suna da hannu wajen jifar wannan yarinya har ta sheka lahira.
ƁATANCI GA MANZON ALLAH: Gwamnatin Sokoto ta rufe kwalejin Ilmi na Shehu Shagari
Gwamnatin jihar Sokoto ta rufe Kwalejin Ilimi na Shehu Shagari dake jihar Sokoto.
Hakan ya biyo bayan zargin ɓatanci ga Manzon Allah (SAW) wanda wata ɗaliban makarantar mai suna Deborah ta yi a shafin WhatsApp na ɗaliban makarantar
Ita dai Deborah ta fusata ne wai don wasu ɗalibai sun saka abubuwan addini a cikin guruf din WhatsApp din da suke ciki.
Bayan haka ne sai ta aika da sakon ɓatanci ga manzon Allah SAW a wannan guruf ɗin.
Sai dai kuma ko a lokacin da take yin wannan sako, sai da wata kawarta ta gargaɗe ta cewa waɗannan kalamai bai dace ta yi su kuma kada ta saka a wannan shafin amma kuma ta ki ji.
Dalilin haka ɗalibai suka fusata suka rika bibiyanta suna neman halaka ta amma kuma jami’an tsaro na kare ta domin kada su halakata.
Akarshe sai ɗaliban suka afka mata da jifa da duwatsu rugugi har suka kashe ta.
Gwamnatin Sokoto ta rufe Kwalejin
Gwamnatin jihar Sokoto ta sanar da rufe kwalejin har sai illa mashaAllahu.
Sannan kuma gwamna Aminu Tambuwal ya umarci jami’an tsaro su tabbatar da tsaro a yankunan dake kewaye da kwalejin.
Kwamishinan Ilimin Jihar Sokoto Isah Galadanci ya ce gwamna ya umarci ma’aikatar ta gudadar da  bincike akai cikin gaggawa.
Haka kuma majalisar masarautar Sarkin Musulmi ta bada sabarwar a bi baasin abin da ya faru sannan a kamo duk waɗanda aka samu da hannu a aikata kisan wannan yarin ya.
Buhari ya umurci Gwamnan CBN, Emefiele da jami’an gwamnati da ke takarar kujerun siyasa su ajiye aiki
Shugaban kasa Muhammadu Buhari ya umarci gwamnan babban bankin Najeriya Godwin Emefiele  da duk wani minista ko jami’in gwamnati da ke takarar shugaban Kasa, gwamna ko majalisar jiha da na kasa, ya ajiye aiki nan da ranar 16 ga Mayu.
Shugaba Buhari ya fadi haka ne a wata wasika da sakataren gwamnatin tarayya Boss Mustapha ya fitar ranar Laraba bayan an tashi taron kwamitin zantaswa ta ƙasa a Abuja.
A wasikar shugaba Buhari ya ce duk ministan dake takarar kujerar siyasa  za su mika aiki ga karamin ministan ko kuma babban sakataren ma’aikatar su kuma su kama gaban su.
Zuwa yanzu ministan kimiya da fasaha  Ogbonnaya Onu, ministan Neja-Delta Godswill Akpabio da karamin ministan ilimi Chukwuemeka Nwajiuba duk sun ajiye aiki.
‘Yan bindiga sun saki faston cocin Katolika da suka sace bayan an biya miliyoyin naira kuɗin fansa
Shugaban kwamitin gudanarwa na cocin Katolika dake jihar Akwa-Ibom Cletus Okodi ya bayyana cewa ‘yan bindiga sun saki faston cocin  St Pius dake kauyen Ikot Abasi Akpan, a karamar hukumar Mkpat Enin  Alphonsus Uboh bayan ya yi kwanaki hudu tsare a hannun maharan.
‘Yan bindigan sun yi garkuwa da Uboh ranar Lahadi a cikin gidan sa dake cikin haeavar cocin da misalin karfe bakwai na yamma.
Maharan sun bukaci a biya su kudin fansan Naira miliyan 100 kafin su sake shi.
Okodi ya tabbatar cewa sai da coci ta biya kudin fansar kafin maharan suka saki faston sai dai bai fadi ko nawa bane kudaden da suka biya maharan ba.
“Mun biya ‘yan bindigan kudi kafin suka saki Uboh sai dai kudin da muka biya ba su kai naira miliyan 100 din da maharan suka bukata ba, sun ɗan rage mana bayan mun taya.
Yin garkuwa da Uboh shine karo na biyu da mahara ke yi a jihar a cikin makonni uku da suka wuce.
Masu garkuwa sun yi garkuwa da faston cocin Solid Rock John Okoriko makonin biyu da suka gabata.
Maharan sun bukaci a biya naira miliyan 100 kafin su sake shi shima.
Bayan haka wani faston cocin Katolika a jihar Kaduna da ‘yan bindiga suka yi garkuwa da shi a kwanakin baya ya rasu a hannun maharan.
Cocin Katolika na jihar Kaduna ta ce fasto Joseph Bako ya rasu tsakanin ranakun 18 zuwa 20 ga Afrilu.
Bako ya rasu yana da shekara 48 a duniya.
APCn Kano sai tsiyayewa ta ke yi, ƴan majalisa uku sun koma Jam’iyya mai alamar kayan maimari, NNPP
‘Yan majalisan dokokin jihar Kano uku sun tuma tsalle daga jami’iyyar APC sun tsunduma jam’iyyar NNPP mai alamar kayan marmari.
Kakakin majalisar Uba Abdullahi ya sanar da haka yana mai cewa ‘yan majalisar sun sanar da sauya shekar ne a wasikun da suka aika wa kakakin majalisar.
Yan majalisan da suka canja sheka sun hada da Abdullahi Iliyasu Yaryasa Mai wakiltar Tudun Wada,  Muhammad Bello Butu Butu Mai wakiltar Tofa/Rimin Gado  da Kabiru Yusuf Ismaila na Madobi.
Idan ba a manta ba PREMIUMTIMES ta buga labarin yadda ‘yan majalisan Kano 9 da aka zabe su a karkashin jam’iyyan PDP suka canja sheka zuwa jami’yyar NNPP.
‘Yan majalisan sun ce sun yi haka ne saboda matsalolin shugabanci da Jam’iyyar PDP ke fama da shi a ƙasar nan.
Wadannan ƴan majalisar sun haɗa da Isyaku Ali Danja Mai wakiltar Gezawa,  Umar Musa Gama mai wakiltar Nassarawa, Aminu Sa’adu Ungogo mai wakiltar Ungogo,  Lawan Hussain Chediyar ‘Yan Gurasa mai wakiltar Dala da Tukur Muhammad mai wakiltar Fagge.
Saura sun hada da  Mu’azzam El-Yakub mai wakiltan Dawakin Kudu, Garba Shehu Fammar mai wakiltar Kibiya, Abubakar Uba Galadima mai wakiltar Bebeji  da  Mudassir Ibrahim Zawaciki mai wakiltan mazabar Kumbotso.
A ranar 29 ga Afrilu majalisar ta sanar cewa Salisu Gwangwazo dake wakiltar Kano Municipal a karkashin inuwar jami’ayya PDP ya koma jami’iyyar APC.
Duk wani mai takarar kujerar siyasa  da na naɗa a gwamnati na ya ajiye aiki  daga yau zuwa 16 ga Mayu -Buhari
Shugaban kasa Muhammadu Buhari ya umarci duk wani minista ko jami’in gwamnati da ke neman takarar shugaban Kasa, gwamna ko majalisar jiha da na kasa, ya ajiye aiki nan da ranar 16 ga Mayu.
Ministan yaɗa labarai, Lai Mohammed ne ya bayyana haka wa manema labarai bayan kammala taron majalisar zartaswa ta kasa a Abuja.
” Kamar yadda aka yanke a zaman majalisar zartaswa, Buhari ya umarci duk wani wanda shine ya naɗa kuma ya fito takarar wata kujera a kasarnan, sai ya ajiye aikin sa nan da ranar Litinin mai zuwa wato 16 ga Mayu.
Cikin wadanda za su ajiye muƙamansu akwai ministan Shari’a Abubakar Malami wanda yake takarar gwamnan jihar Kebbi.
Akwai minista Kwadago, Chris Ngige, Ministan Sufuri, Rotimi Amaechi, Minista Kimiya Ogbonnaya Onu, da dai sauransu.
TAKARAR GWAMNAN KADUNA: Uba Sani ya mika fom din takara ga uwar jam’iyya
A yau Talata ne sanata Uba Sani ya mika fom din takarar gwamna da ya siya ga uwar jam’iyya a Abuja bayan ya cika.
Idan ba a manta ba a cikin waran Afrilu ne sanata Uba Sani ya siya fom ɗin rakarar gwamnan jihar Kaduna.
Sanatan wanda shine ke wakiltar Kaduna ta Tsakiya a majalisar Dattawa ya sami amincewar gwamnan jihar a cikin makon jiya inda aka umarci sauran ƴan takara su janye masa domin a samu haɗin kai da nasara a zabe mai zuwa.
Tsohon shugaban ma’aikatan fadar gwamnatin Kaduna, Mohammed Sani Dattijo ya janye wa sanata Uba Sani.
Sakataren tsare-tsare na jam’iyyar Mohammed Argungu ne ya karbi fom din a hedikwatar jam’iyyar.
Bayan haka sanata Uba ya zanta da manema labarai inda ya shaida masu cewa abinda ya ke a gaban sa yanzu shine ya ɗora daga inda gwamna El-Rufai ya tsaya,
” Wannnan tafiya ce na al’umma da mutanen jihar Kaduna.
Dole mu jinjina wa shugaban mu kuma jagoran mu, gwamna Nasir El-Rufa’i bisa karamci da goya mu da yayi sannan kuma da cigaba da rangaɗa wa mutanen Kaduna ayyuka na cigaba kamar yadda za mu gada daga shugaban mu El-Rufa’i.
Daruruwan magoya baya ne suka raka sanata Uba wajen mika fom ɗin a Abuja ranar Talata.
ZARGIN RASHIN ADALCI A TAKARAR SHUGABAN ƘASA: Kalu ya janye shiga takara, ya goyi bayan takarar Sanata Ahmad Lawan
Bulaliyar Majalisar Dattawa, kuma Sanata mai wakiltar Abiya ta Arewa, Orji Kalu, ya bayyana janyewar sa daga takarar shugaban ƙasa a ƙarƙashin APC.
Cikin wata sanarwar da ya fitar a ranar Litinin, Kalu ya sake nanata cewa ya janye ne saboda yadda ake ta samun tururuwar ‘yan takara daga kudu, maimakon su yi adalci su bar wa ƙabilar Igbo kaɗai su fitar da wanda zai yi shugaban ƙasa daga cikin su.
Dama a baya Kalu ya ce zai tsaya takara ne kaɗai idan jam’iyyar APC da PDP sun bai wa yankin da ya fito, wato Kudu maso Gabas damar shugabancin Najeriya a 2023.
A makon jiya ne ya bayyana barazanar janyewar sa, tare da ragargazar dukkan wani ɗan takara na APC da PDP wanda ya fito daga yankin Neja Delta da yankin Kudu maso Yamma na Yarabawa.
Kalu ya ce sun yi wa yankin ƙabilar Igbo rashin adalci, domin su ya kamata a bai wa damar mulkin Najeriya a 2023.
Na Koma Goyon Bayan Takarar Lawan, Shugaban Majalisar Dattawa -Kalu:
A cikin sanarwar da ya fitar a ranar Litinin, Kalu ya ce “a yanzu ina goyon bayan takarar Shugaban Majalisar Dattawa Ahmad Lawan, wanda shi ma ya cancanta, saboda yankin su na Arewa maso Gabas bai taɓa yin shugabancin Najeriya ba.”
Ya ce ya so a ce yankin Kudu maso Gabas ne ya yi mulki a 2023, amma tunda ‘yan zalama sun yi kane-kane, a yanzu ya janye, amma ya na goyon bayan Ahmad Lawan.
A ƙarshe ya ce ya sayi fam na sake tsayawa takarar Sanatan Abiya ta Arewa, “domin na ci gaba da ayyukan alherin da na sa a gaba wajen samarwa a yankin mazaɓa ta.” Inji Kalu.
‘Yan Takara Daga Kudu Ba Su Yi Wa Ƙabilar Igbo Mutunci Ba -Kalu:
Orji Kalu ya yi tir da ‘yan takara daga Kudu-maso-yamma da na Kudu-maso-kudu, ya ce zai janye tunda ba su ganin mutuncin ƙabilar Igbo.
Bulalar Majalisar Dattawa, Sanata Orji Kalu wanda ke neman fitowa takarar shugaban ƙasa a ƙarƙashin APC, ya yi tir da duk wani ɗan takarar shugaban ƙasa da ya fito daga Kudu-maso-yamma da na Kudu-maso-kudu.
Ya ce tunda ba su ganin daraja da mutuncin yankin Kudu-maso-gabas, ballantana har su yi adalci su bar wa yankin takarar shugaban ƙasa, to shi zai janye daga shiga takarar.
Haka Kalu ya bayyana a cikin wata sanarwa da ya fitar a ranar Talata.
Kalu bai ware ɗan takarar APC ko PDP ba, ya ce kamata ya yi su mutunta haƙƙin zamantakewa duk su janye su bar wa ɗan ƙabilar Igbo ya fito takarar shugabancin ƙasar nan.
Idan ba a manta ba, a farkon wannan watan ne  Kalu ya ce zai fito takara a ƙarƙashin APC, idan har aka bar wa ‘yan ƙabilar Igbo su yi shugabancin Najeriya cikin 2023.
Ya zargi ‘yan takarar da su ka fito daga kudu da yi wa ƙabilar Igbo rashin adalci.
Kalu ya daɗe ya na kakabin neman a yi adalci a bar ‘yan ƙabilar Igbo su yi takarar shugabancin ƙasa a 2023 a tsakanin su.
Kalu ya ce duk da ya na son tsayawa takarar shugabancin Najeriya, to ba zai iya ƙaddamar da takarar sa, ba tare da goyon bayan yankin Kudu-maso-kudu da Kudu-maso-yamma ba.
Saboda haka ne ya ce ba shi da zaɓi, sai dai ya “koma Majalisar Dattawa, ya nesanta kan sa daga zaɓen shugaban ƙasa ko takarar zaɓen.”
“Ina mamakin ganin yadda ‘yan takara suka fito birjik daga Kudu-maso-yamma da Kudu-maso-kudu daga ɓangare biyu, wato APC da PDP.
Abin kunya ne sosai, ganin yadda ba su ko ganin kima ko mutuncin yankin Kudu-maso-gabas, wanda bai taɓa samar da shugaban ƙasa mai cikakken ikon dimokraɗiyya ba.
“Na yi tunanin za su tuna da mu su goya mana baya, ɗan Kudu-maso-gabas ya yi shugabanci a 2023.
Amma idanun su sun rufe, sai bindiga suke ta yi da kuɗi.
Sun manta kuɗi ba ya sayen kujerar shugaban ƙasa.”
TABARBAREWAR TSARO: ‘Yan bindiga sun kashe mutum 78 a makon jiya a Najeriya
Akalla mutum 78 ne ‘yan bindiga suka kashe a makon jiya a Najeriya, daga ranar 1 zuwa 5 ga Mayu.
Daga cikin mutum 78 din da ‘yan bindigan suka kashe akwai sojoji biyu da ‘yan sanda uku sannan da mutanen gari.
‘Yan kungiyar IPOB sun fille kan sojoji biyu sannan ‘yan bindiga sun kashe mutum 56 a jihar Zamfara.
‘Yan bindigan sun kashe mutum 78 a yankin Kudu maso Gabas, Arewa maso Gabas da Arewa maso Yamma.
A ranar Lahadi ‘yan bindiga sun kashe sojoji biyu a jihar Imo.
‘Yan bindigan sun harbe wani soja maisuna A. M. Linus da matarsa wacce ita ma soja ce ta hanyar fille kawunan su da takubi.
Hotuna da bidiyon gawarwakin sojojin ya kareda sada zumunta a yanar gizo.
A jihar ne ‘yan bindiga suka kashe sufritanda din ‘yan sanda Ukam Efut yayin a lokacin da yake aikin sintiri a kauyen Agwa dake karamar hukumar Oguta.
Rundunar ‘yan sanda sun kashe ‘yan IPOB biyu a kauyen Agwa dake karamar hukumar Oguta.
Hakan ya auku ne yayin da ‘yan bindigan suka fito daga daji suka buda wa ‘yan sanda wuta inda har suka kashe dan sanda daya.
A jihar Ebonyi wasu matasa sun kashe wata budurwa mai suna Ugochukwu Nworie mai shekaru 26 bayan sun yi mata fyade.
Matasan sun aikata wannan mummunar abu a Otel din ‘Hope-in’ dake  layin Nine Ngbowo, Abakaliki ranar Litinin da ya gabata.
Ƴan bindiga sun kashe mutum uku sun ji wa wasu uku rani a harin Gurbin Magarya, jihar Katsina
” Badun Allah ya sa an jibge jami’an tsaro da ƴan banga a kusa da hanyar shiga garin Gurbin Magarya ba da gaba ɗaya kaf, ƴan bindigan sun gama da garin.” In ji Halliru Halidu.
Ƴan Bindiga sun kai farmaki garin Gurbin Magarya da misalin karfe 10 na dare inda suka daddatse hanyoyin shiga garin.
Haladu ya ce waɗanda suka rasu sun haɗa da , Surajo Salisu Musa Hassan.
Ya ce Mustapha Salisu, Basiru Abubakar da Muhammad Rabiu ne suka ji rauni a harkokin ƴan bindigan.
Akalla kiristocin Najeriya 10,000 ne za su tafi ziyarar bauta kasashen Isra’ila da Jordan
Hukumar jin daɗin Kiristoci masu ziyarar bauta NCPC ta bayyana cewa akalla kiristoci 10,000 ne za su tafi ziyarar bauta kasashen Isra’ila da Jordan a 2022.
Hukumar ta Kuma ce za a fara jigilar matafiyan daga ranar 31 ga watan Mayu.
Shugaban hukumar Yakubu Pam ya fadi haka ranar Asabar  a rangadin tashoshin jiragen sama da yake yi a Yola babban birnin jihar Adamawa inda daga nan ne za a fara jigilar matafiyan zuwa waɗannan ƙasashe.
Pam ya ce ya gamsu da shirin da hukumar tashar  jirgin saman ta yi sannanya kara da cewa a bana mutum 400 daga jihohin Adamawa da Taraba ne za su tafi ziyarar bauta ɗin daga jihohin Adamawa da Taraba.
Pam ya ce bana an hada da Jordan a cikin wuraren da matafiya za su ziyarta saboda a wurin ne Yahaya mai baftisma ya yi wa Yesu Almasihu baftisma sannan a wannan wurin ne Annabi Musa ya yi wafati sannan kuma “Daga Jordan ne aka dauki Annabi Elijah zuwa sama.
Ya Kuma mika godiyarsa ga gwamnatin jihar Adamawa bisa goyan bayan da ta rika bai wa hukumar daga shekarun da suka gabata zuwa yanzu.
Kotu ta raba auren Saeed da Mujidat saboda tsananin korafi da suke wa juna
Kotun gargajiya Grade A dake Mapo a Ibadan jihar Oyo ta warware kullin auren shekara 8 tsakanin Mujidat Rafiu da  Saheed saboda tsananin yawan korafin da mijin ke yi.
Alkalin kotun S.M Akintayo ta ce ta raba auren ne saboda rashin zaman lafiya a tsakanin ma’auratan.
Akintayo ta bai wa Mujidat ikon kula da ƴaƴan su biyu sannan duk wata Saheed zai rika biyan Mujidat naira 10,000 na kula da su.
Ta Kuma ce Mujidat da Saheed za su hada hannu domin ganin ‘ya’yan su sun samu ilimin boko.
A kotun Mujidat ta bayyana cewa tun da suka yi  aure da Saheed ta daina samun kwanciyan hankali saboda yawan korafi da masifar sa.
Ta ce Saheed na yin korafin akan abin da bai taka kara ya karya ba.
“Saheed na bi na har shago ya zazzage ni, kowa ya san masifar sa.
“Dana ga korafin nasa ba mai karewa bane, shine na garzaya kotu ayita ta kare kawai kowa ma ya kama gabansa.
Shi kuwa Saheed ya ce yana yawan yin korafi ne a ko da yaushe saboda taurin kai da rashin biyayyar matarsa.
Ya ce duk abin da ya ce Mujidat ta yi sai ta nemi hanyar da za ta bijire wa abin sannankuma ga tsantsagwaran rashin kunya da tsageranci.
” A dalilin haka ya sa na ke yi mata balbalin bala’i a koda yaushe don ta riƙa yi min biyayya.
Sanata Uba Sani ya yi alhinin rasuwar mahaifin Kashim Bukar, ya yi ziyarar ta’aziyya da gaishe-gaishe
Sanata Uba Sanu dake wakiltar Kaduna ta tsakiya a majalisar dattawa kuma daya daga cikin ƴan takarar gwamnan jihar Kaduna a APC ya yi ziyarar ta’aziyya ga wasu abokan arziki da suka rasa makusantan su a Kaduna.
Tawagar sanatan dai ta fara ne da kai gaisuwar ta’aziyya ga iyalan Kashim Bukar Shettima wanda ya rasa mahaifinsa.
Bayan addu’o’i da aka yi, Allah ya jiƙansa da rahama,
Sanata ya kai ziyara Alh Alimi Yau wand shima ya rasa ɗan sa Mukhtar Alimi.
Bayan haka sai sanatan tare da tawagar sa suka ɗunguma zuwa gidan marigayi Muhammad Sani Aldulmajid (MS Ustaz) wanda daya ne daga cikin waɗanda ibtila’in harin jirgin kasan Kaduna ya riske da.
Idan ba a manta ba a cikin wannan mako ne gwamnan  jihar Kaduna Nasir El-Rufai ya ayyana sanata Uba Sani a matsayin ɗan takarar gwamnan jihar na jam’iyyar APC bayan ya umarci Mohammed Sani Dattijo ya janye wa Uba.
Masu kamfanonin jiragen sama sun yi barazanar dakatar da zirga-zirga daga ranar 9 Ga Mayu
Masu jiragen sama sun yi barazanar cewa tsadar man jirgin sama da kuma haraji mai tarin yawa da su ke biya zai tilasta su  dakatar da zirga-zirgar jirage a ƙasar nan baki ɗaya.
Wannan barazana da su ka yi ta na ƙunshe ne a cikin wata wasiƙar da su ka aika wa Ministan Sufurin Jiragen Sama, Hadi Sirika da kuma Hukumar Kula da Zirga-zirgar Jiragen Sama ta Najeriya, a ranar Juma’a.
Wasiƙar na ɗauke da sa hannun shugaban ƙungiyar Serina Abdulmunaf.
Ya bayyana yadda samfurin man jirgin sama mai suna JetA1 da su ke saye duk lita 1 kan 190, lokaci ɗaya ya tashi ya koma duk lita ɗaya Naira 700.
Wannan tsadar man jirgi ya haifar da tsadar gudanar da zirga-zirgar, inda lamarin ya ƙara tsada da kashi 95 bisa 100 a Najeriya
“Kamfanonin jiragen sama sun yi taro da Gwamnatin Tarayya, Majalisar, NNPC da manyan dillalan mai, amma lamarin bai canja ba.
“Mun yi taron ne domin a samu a rage tsadar farashin man jiragen sama, amma ba a yi nasara ba.” Inji shi.
Ya ce wannan tsadar mai ta tilasta masu kamfanonin zirga-zirgar jiragen sama su ka maida kuɗin tikitin jirgi a Najeriya har Naira 120,000 duk mutum ɗaya.
Idan ba a manta ba, tsakiyar watan Maris sai da kungiyar masu safarar jiragen sama tayi ƙoƙarin dakatar da zirga-zirgar jiragen sama, saboda tsananin tsadar man jiragen.
A lokacin ne shugaban ƙungiyar ya ce “Man da gare mu bai wuce na zirga-zirgar kwana uku ba.”
Masu kamfanonin zirga-zirgar jiragen sama a Najeriya sun bayyana cewa wadataccen man da su ke da shi a ƙasa bai wuce ya kai su yin zirga-zirga da jigilar kwanaki uku kacal ba.
Sun bayyana cewa lamarin samun mai ya taɓarɓare ne saboda tsada da ƙarancin da ya yi.
Shugaban Kamfanin Zirga-zirgar Jiragen Sama na Air Peace, kuma Mataimakin Shugaban Ƙungiyar Masu Jiragen Sama na Najeriya, Allen Onyema ne ya bayyana haka a wurin zaman saurare a gaban Kwamitin Binikinen Matsalar Man Jiragen Sama na Majalisar Tarayya.
Onyema ya ce ba mamaki kamfanonin jirage su fara cajin naira 120,000 a matsayin kuɗin tikitin shiga jirgi a cikin Najeriya.
Ya ce “idan farashin tikitin jirgin sama a cikin Najeriya bai kai Naira 120,000 ba nan da kwanaki uku, to zirga-zirgar ma ba za ta yiwu ba.
Kuma nan da kwanaki uku ɗin ma za mu ajiye jiragen, mu daina tashi.”
Ya yi ƙorafin cewa masu sayar masu da mai sun ƙara kuɗi, amma sun ƙi sanar da su yadda su man ke kamawa a wurin su.
Onyema ya ce matsawar masu sayar da man jirgi ba su rage farashin lita ɗaya daga naira 670 da ake sayar wa masu kamfanonin jiragen sama ba, to ya kamata hukuma ta bai wa masu kamfanin jiragen sama lasisin shigo da mai kawai.
“Mu roƙon da mu ke wa Gwamnatin Tarayya shi ne a ba mu lasisin shigo da man jiragen mu.
Saboda mu a nan Najeriya, abin da wasu ƙasashen ke kashewa su yi wa jirgi uku inshora, a Najeriya jirgi ɗaya kaɗai mu ke iya yi wa inshora da kuɗaɗen.
Kun ga kenan harkokin zirga-zirgar jiragen sama a ƙasar matacciya ce akwai.” Inji Onyema.
MUGUN IRI: Birtaniya ta ce ba za ta bai wa tsagerun IPOB da MOSSOB mafakar siyasa ba
Gwamnatin Birtaniya ta bayyana cewa ba za ta bai wa duk wani tsageran ɗan ƙungiyar IPOB da MOSSOB masu tayar da ƙayar bayan neman kafa ƙasar Biafra su ɓalle daga Najeriya ba.
“Duk mutumin da ya aikata laifin take haƙƙin ɗan adam ba zai yiwu mu ba shi mafakar siyasa ba.”
Haka gwamnatin UK ta bayyana a cikin wani sabon daftarin ƙa’idojin zaman gudun hijira a ƙasar.
“Idan mutum ya san ya shiga ƙungiya ko ya aikata irin ɓarnar da IPOB da MOSSOB ko ma wata ƙungiyar da ke kiran kan ta Biafra mai tayar da hankali da amfani da muggan makamai wajen ƙoƙarin cimma manufofin ta, to ba ya cikin waɗanda aka amincewa su yi gudun hijira ko zaman sansanin gudun hijira a bisa ƙa’idar dokar gudun hijira ta duniya.
Don haka ba za a bari su samu mafakar siyasa a Birtaniya ba.”
Sanarwar sabon tsarin na Birtaniya ta ce Gwamnantin Najeriya ta ayyana IPOB a matsayin ƙungiyar ‘yan ta’addar, har da duk wata ƙungiya mai kama da ita ko da ke ƙarƙashin ta, kamar ESN.
Saboda su na afka wa jama’ar da ba su ji ba su gani ba su na kashe su a Najeriya.
Duk da cewa Gwamnatin Najeriya ba ta ayyana MOSSOB a matsayin ƙungiyar ta’addanci ba, amma bai ta na afka wa mutane da farmaki sosai.
Cikin wannan makon ne MOSSOB ta nemi Gwamnatin Najeriya ta saki Nnamdi Kanu,  kuma a ba ƙabilar Igbo shugabancin ƙasa a 2023.
Kwana ɗaya kafin  Shugaba Muhammadu Buhari ke shirin kai ziyara Jihar Ebonyi da ke Kudu maso Gabas a ranar Alhamis, a wata ziyarar kwana biyu, ƙungiyar MASSOB ta ƙabilar Igbo gurguzu sun nemi  a gaggauta sakin Nnamdi Kanu daga tsare shi da ake yi.
Daga nan kuma sun nemi lallai a bai wa ƙabilar Igbo damar yin shugabancin Najeriya a 2023.
MASSOB ta yi wannan kakkausan bayani ne a cikin wata sanarwa da shugaban ta Uchenna Madu ya sa wa hannu kuma ya fitar a ranar Laraba.
Kanu dai shi ne Shugaban IPOB da ke tsare ana ci gaba da shari’ar sa a Abuja, tun bayan da jami’an tsaron Najeriya su ka sungumo shi daga Kenya, cikin 2021.
Ana tuhumar sa da cin amanar ƙasa da kuma ta’addanci.
MASSOB da IPOB dai Ɗanjuma ne da Ɗanjummai.
Dukkan su na hanƙoron neman kafa ƙasar Biafra, ta gurguzun zallan ƙabilar Igbo.
Wato neman ɓallewa daga Najeriya, ta hanyar tashe-tashen hankula.
Yayin da Shugaban MOSSOB ya ce ba ya jayayya da ziyarar da Buhari zai kai a Ebonyi, amma ya ce sakin Nnamdi Kanu zai rage yawan tashe-tashen hankula da kashe-kashen da ake yi a yankin.
“Yayin da Shugaba Muhammadu Buhari zai kai ziyarar kwana biyu a Ebonyi, ina tabbatarwa da kuma tunatar da Shugaban Ƙasa cewa sakin Nnamdi Kanu ne kaɗai zai kawo sauƙin tashe-tashen hankula a Kudu maso Gabas.
“MASSOB na kuma tunatar da Shugaba Muhammadu Buhari cewa ci gaba da tsare Kanu a hannun DSS zai ƙara tunzirawa da ruruta wutar fitintinun kawai.
Kuma zai kara munana tattalin arziki a yankin.”
Sannan kuma ya ce a bai wa ƙabilar Igbo damar zama Shugaban Ƙasa zai kawo zaman lafiya da kwanciyar hankali a yankin a zaɓen 2023.
Buhari zai kai ziyara Ebonyi domin buɗe wasu ayyukan da Gwamnan Jihar ya yi.
DAJI ZAFI BIRNIN BA SAUƘI: Gwamnatin Buhari ta yi ƙarin kuɗin wutar lantarki asirce
Hukumar Wutar Lantarki ta Najeriya (NERC) ta bayar da umarni a asirce ga kamfanonin raba wutar lantarki (Disco) su shida cewa su yi ƙarin kuɗin wuta tun daga farkon watan Fabrairu, 2022.
Gwamnatin Tarayya ce ta bayar da umarnin ƙarin kuɗin wutar, wanda ya fara aiki ba tare da sanin ‘yan Najeriya ba, tun daga cikin watan Fabrairu.
NERC ta ce ƙarin ya zama dole idan aka yi la’akari da ƙarin wutar lantarkin da kamfanonin Disco ɗin ke rabawa a cikin ƙasar nan.
Wasu takardun bayanai da Shugaban NERC Sanusi Garba da Mataimakin sa Musiliu Oseni su ka sa wa hannu a ranar 29 Ga Disamba 2021 ne ya tabbatar da ƙarin.
Kamfanonin shida sun haɗa da PHEDC, KEDC, KEDC na Kaduna, JEDC, IKEDC da IBEDC.
NERC ta ce ƙarin ya zama wajibi saboda tsadar gas, tashin farashin kayayyaki a ƙasar  nan, tsadar dalar Amurka da sauran su.
A ƙarƙashin wannan ƙarin, kWh 1 na lantarki da ake biyan naira 50 a cikin Janairu 2022, tuni  ya koma Naira 54/kWh tun daga Fabrairu.
Yayin da wasu jihohin da ke biyan Naira 56, yanzu Naira 60 su ke biya.
Fiye da shekaru 30 kenan ana fama da matsalar wutar lantarki a Najeriya.
Ta kai kowace jam’iyya ke neman mulki sai ta yi alƙawarin samar da wadatacciyar wutar lantarki, amma har yau lamarin ya zama tatsuniya.
APC ta yi kamfen da alƙawarin samar da wutar lantarki cikin 2014 kafin ta kafa mulki.
Bayan ya zama Shugaban Ƙasa, Buhari ya ƙaddamar da aikin samar da wuta a Mambilla.
Sai dai kuma aikin ya zama har gara tatsuniya, yayin da bayan shekaru uku aka gano ko filin dajin da za a yi aikin ma ba a share ba.
Kafin nan kuwa, miliyoyin ‘yan Najeriya sun yi tsammanin an kusan kallama aikin.
Ashe ko bulo inci 9 guda ɗaya tal ba a gina a wurin ba.
Bisa dukkan alamomi kuwa haka Buhari zai sauka daga mulki cikin 2023 bai cika alƙawarin aikin tashar wutar Mambilla ba.
GWAMNAN KATSINA 2023: Ruwan-ido na neman hana Masari ƙibtawa ya fitar da ‘halifan’ da zai gaje shi
Yayin da aka fara tseren neman hawan kujerar gwamnan Katsina a zaɓen 2023, masu neman tsayawa takarar gwamna da dama sun bayyana domin hawa kujerar da Masari zai sauka a 2023.
Zaratan da su ka fito a ƙarƙashin APC dai duk na hannun daman Gwamna Masari ne, kuma a bisa dukkan alamu, akwai jan aiki a gaban gwamnan dangane da wanda hankalin da zai fi kwanciya ya gaje shi.
Daga cikin waɗanda su ka sayi fam ɗin takara a ƙarƙashin APC jam’iyyar su Masari, akwai mutum biyar na hannun daman gwamnan, cikin har da Sakataren Gwamnatin Jihar Katsina, Mustapha Inuwa.
Akwai kuma Mataimakin Gwamna Mannir Yakubu, tsohon Kwamishinan Kasafin Kuɗi da Tsare-tsaren Tattalin Arziki, Faruk Joɓe.
Sai Shugaban Bankin FMB, Bankin Bada Lamuni na Tarayya, Ahmed Ɗangiwa.
Sai kuma Babban Daraktan Hukumar Inganta Ƙanana da Matsakaitan Masana’antu (SMEDAN), Dikko Raɗɗa.
A shekarar 2023 dai Masari zai cika shekaru 73 a duniya.
Kuma ya ce daga shekarar ce zai yi zaman sa gida ya huta da kwaramniyar duniya.
“Na je Majalisar Tarayya har Kakakin Majalisa na yi.
To me zan koma na yi kuma a Majalisa?
Duk da Masari ba zai tsaya takarar komai a 2023 ba, to amma kuma dole ba zai rasa sa hannu a batun fitar da ɗan takarar da zai so ya gaje shi a zaɓen gwamna a 2023 ba.
A yanzu dai abin da ke damun Masari ba ‘yan takarar PDP ba ne.
‘Yan takarar da su ka bijiro daga APC ne abin damuwar sa.
Har yanzu dai bai fito ya nuna cewa ga wanda ya fi kwanta masa a rai ba.
Wani mai sharhin siyasa a Katsina mai suna Saifullahi Kuraye, ya shaida wa PREMIUM TIMES cewa, “Masari fa na cikin ƙaƙa-tsara-ƙaƙa.
Ba zai so ya yi wasa da wanda zai gaje shi ba.
Ba shi ne gwamnan da aka fi yabo ko ya fi kowa a gwamnonin Katsina ba.
Kuma ba zai rasa barin baya-da-ƙura ba.”
Ya sha cewa shi babu wanda ya fi kwanta masa a rai a cikin dukkan ‘yan takarar.
Tabbas dukkan ‘yan takarar babu wanda bai taimaka wa gwamnan ta wasu hanyoyi daban ba.
Taken Mataimakin Gwamna dai a fastocin kamfen ɗin sa, shi ne “Daga Liman Sai Na’ibi.”
Kafin zaman sa Mataimakin Gwamna, Yakubu ya yi Kwamishinan Gona har tsawon shekara bakwai.
Shi ma Mustapha Inuwa, ya taka muhimmiyar rawa wajen nasarar Masari a zaɓen 2015, lokacin ya na shugaban APC a Jihar Katsina.
Inuwa shi ne na hannun dama, kuma ya na a gaba-gaban waɗanda duk wata ƙurar da ta taso ta hau jikin rigar gwamna ko a birnin ko a cikin jeji, shi ake tashi ya kakkaɓe ta.
Shi kuwa Joɓe, ana ganin duk wanda ya kasa shawo kan gwamna dangane da wani abu, to Joɓe na zama da gwamnan zai iya shawo kan sa, gamsu da shawarwarin da.
Joɓe na cikin waɗanda ake ganin sun taimaka da kuɗaɗen su a zaɓen 2015 da 2019.
Shi kuwa Raɗɗa sun daɗe da Masari.
Shi ne babbar motar jan hankalin matasa da ƙwarewa a kurɗa-kurɗar tuggun siyasar karkasa na Masari tun a 2007.
Raɗɗa ne Shugaban Ma’aikatan Gidan Gwamnatin Katsina, kafin Masari ya bayar da sunan sa a naɗa shi Shugaban SMEDAN.
BUHARI YA FASA KWAN: Wanda zan mika wa mulki a 2023
Shugaban ƙasa Muhammadu Buhari ya bayyana cewa wanda zai mika wa mulki a 2023, mutum ne wanda ƴan Najeriya suka zaɓa.
Shugaba Buhari ya faɗi haka ne da yake zantawa da manema labarai a Aso Rock bayan an sauka sallah Idi.
Ɗan jarida ya tambayi shugaba Buhari cewa ” Ƴan talarar shugaban kasa na ta zuwa wurinka neman yarda, kuma wasu sun ce kace muce su je su fito takara, wa za ka mika wa mulki a 2023?
Sai Buhari ya ce ” Duk wanda ƴan Najeriya suka zaɓa shine zan mika wa mulki.
Bayan haka kuma shugaba Buhari ya kara da yin tsokaci akan matakan da jami’an tsaron kasar nan suke ɗauka domin kawo karshen matsalar tsaro a Najeriya.
” Duk manyan hafsoshin tsaron kasar nan da sufeto janar ɗin ƴan sanda na aiki tukuru domin ganin an kawo karshen matsalar ƴan ta’adda a kasar nan.
” Yanzu abinda muka saka a gaba shine muga yadda za akawo manoma tsaro domin damina ya tunkaro, a samu a koma gona.
A wannan shekara Shugaba Buhari ya garzawa tsohuwar filin Parade na Abuja domin yin sallar Idi.
Rabon da ayi sallah a wannan masallaci ya kai shekara uku tun ɓarkewar annobar Korona .
Bayan haka ƴan uwa da abokan arziki sun rika tururuwa zuwa fadar shugaban kasa domin gaisuwar sallah ga shugaba Buhari.
BA A BORI DA SANYIN JIKI: Ken Nnamani ya fito takarar shugaban ƙasa a APC, ya karaya da farashin fam ɗin naira miliyan 100
Tsohon Shugaban Majalisar Dattawa Ken Nnamani ya fito takarar shugaban ƙasa a ƙarƙashin jam’iyyar APC.
yayin da ya ke bayyana fitowa takarar sa a ranar Juma’a, Nnamani ya koka a kan tsadar kuɗin fam ɗin rajistar takarar APC har naira miliyan 10.
Idan ba a manta ba, tun ranar da jam’iyyar APC ta tsaida Naira miliyan 100 kuɗin sayen fam ɗin takarar shugaban ƙasa ne jam’iyyar ke ci gaba da shan suka da caccaka.
Yayin da ɗan takarar gwamna zai lale naira miliyan 50 kuɗin fam, mai takarar sanata zai biya naira miliyan 50, shi kuma ɗan majalisar tarayya naira miliyan 10.
Shi dai Ken Nnamani ya ce tsadar farashin takarar shugaban ƙasa bai yi lebur da haƙiƙanin halin ƙarfin aljihun ɗan Najeriya ba.”
Ya ce duk da dai ƙarfin wani ba ɗaya da wani ba, to yanzu a Najeriya iyar ƙarfin samun da ke shiga aljihun ka, iyar matsalolin da ke kan ka da hidimomin yau da kullum.
Ya ce akwai buƙatar a sake duba tsadar farashin fam ɗin takarar APC ba don komai ba, ko don a sake sabon lale, ta yadda za’a bayar da dama matasa da mata da sauran ‘yan Najeriya masu ƙaramin ƙarfi za su iya shiga a dama da su.
Haka kuma Nnamani ya ce akwai buƙatar Hukumar Zaɓe ta Ƙasa (INEC) ta fito da tsari da kuma ƙa’idar adadin kuɗin kowane muƙami da za’a yi takara a lokacin zaɓe.
“Wataƙila akwai buƙatar INEC ta fito da ƙa’idoji da sharuɗɗan adadin farashin fam ɗin takara da kuma adadin kuɗaɗen da kowace jam’iyya ko ɗan takara zai kashe a lokacin zaɓe.
Sai dai kuma duk da kiraye-kirayen ake yi na tsadar kuɗin sayen fam ɗin takara, APC ta yi kunnen-uwar-shegu, ta ƙi rage kuɗin.
Maimakon ta rage, APC na ci gaba da kare farashin, inda a farkon wannan mako Shugaban APC Abullahi Adamu ya bayyana cewa kuɗin ba su yi tsada ba.
“Idan ɗan takara ba shi da naira miliyan 100, babu abin da zai sa ya fito neman kujerar shugaban ƙasa.”
Nnamani ɗan asalin jihar Enugu, ya ce idan har dai za a yi wa yankin Kudu maso Gabas adalci, to shi ne ya fi dacewa ya tsaya wa APC takarar shugaban ƙasa.
Sanata Uba Sani ya sayi fom ɗin takarar gwamnan jihar Kaduna na jam’iyyar APC
Sanata Uba Sani dake wakiltar Kaduna Ta Tsakiya a majalisar dattawa ya sayi form din takarar gwamnan jihar Kaduna ranar Alhamis.
Tawagar sanata Uba ta dira ofishin jam’iyyar APC dake Abuja inda daya daga cikin shuagabnnin jam’iyyar Suleiman Argungu ya ƙarɓe su.
Bayan ya sayi fom ɗin, sanata Uba ya gana da manema labarai a kafin ya koma gida ya huta
” Yau dai ya tabbata na shiga takarar gwamnan jihar Kaduna.
Gani a nan tare da magoya baya mun sayi fom.
” Babban buri na shine in zama gwamnan jihar Kaduna domin cigaba da kyawawan ayyukan da gwamna mai ci, Nasir El-Rufai ya aiwatar, Gwamnan da ba a taba yin irinsa ba a jihar, sannan kuma inngina daga nan domin mutanen mu da cigaban jihar mu.
Haka kuma shima ɗan takarar gwamnan jihar Honarabun Sani Shaaban ya sayi fom din yin takarar.
Saidai kuma ba da kanshi ya sayi fom ɗin ba, ƴaƴan sa ne su 17 suka tara kuɗi suka siya masa fom din takarar.
Gwamnatin Borno ta gargadi mutane kada su rika siyar da abincin tallafi da gwamnati ke raba musu
A cikin farkon wannan mako ne gwamnatin jihar Barno ta gargadi mutanen da ake rabawa abincin tallafi da su rika cin abinci ne maimakon saida da wasu ke yi.
Shugabancin kwamitin tallafawa mutane na jihar Borno Saina Buba ya yi kira ga mutane da gwamnati ka tallafawa da kaya da abinci da kada su rika siyar da kayan tallafin da suka karba.
Buba ya fadi haka ne a taron tallafawa talakawa 4,000 da gwamnati ta yi a kauyukan Mairi da Maimusari dake karamar hukumar Jere.
Buba wanda shine kwamishina matasa da wasanni na jihar ya kuma hori mutane da su guji bada cin hancin domin a saka sunayen su a cikin wadanda za su samu tallafin abincin da gwamnati ke badawa.
Ya ce a yi gaggawar kawo wa kwamitin karar duk wani jami’in gwamnatin da ya nemi a biya shi cin hanci domin a hukunta shi.
Buba ya ce gwamnati ta tallafa wa talakawa 4,000 inda a cikin su akwai maza 2000 da mata 2,000.
“ Mun raba wa maza buhun shinkafa mai nauyin kg 50 sannan mata mun basu naira 10,000 , siga kg 5 da zannuwa.
Kwamishinan harkokin mata na jihar Hajiya Zuwaira Gambo ta yi kira ga mata da su yi amfani da kayan tallafi da suka samu domin yin azumin Ramadan da sallan Eid-el-Fitr.
Shugaban karamar hukumar Jere Abubakar  ya mika godiyar sa ga gwamnati sannan wasu da dama da suka ci moriyar kayan tallafin da suka hada da Maryam Ali, Lucy Haruna, Jummai Buba da Isaac Dogara sun mika godiyar su ga gwamnati suna masu cewa hakan da gwamnati ke yi ya nuna musu lallai wannan gwamnati na kwaunar su matuka.
‘Yan sanda sun rufe kasuwar Mammy dake a jihar Yobe saboda fargabar tashin Bam
Rundunar ‘yan sandan jihar Yobe ta rufe kasuwar Mammy dake cikin barikin ‘yan sanda a Damaturu.
Mammy kasuwace dake da gidajen siyar da giya dama a barikin sojoji ko na ‘yan sanda.
Rundunar ta ce ta yi haka ne domin kare kanta ganin  yadda Boko Haram da ISWAP ke dasa bama-bamai a gidajen siyar da giya a jihar.
Idan ba a manta ba a ranar Larabar da ta gabata PREMIUM TIMES HAUSA ta buga labarin yadda mutum shida suka mutu bayan Boko Haram sun tada bamabamai a Geidam da Gashua.
DALILIN DA YA SA NA NEMI ARCEWA KWATANO: Daga ni sai N3,500 lokacin da aka gaya min mata ta ta haifi ‘yan hudu – Abdullah
Wani magidanci mai shekara 37 dake koyan kasuwancin siyar da tayoyi a jihar Legas Cissé Abdullahi ya yi kira ga gwamnan jihar Babajide Sanwo-Olu da sauran mutanen Najeriya da su tallafa masa wajen kula da ‘ya’yan sa ‘yan hudu da matarsa ta haifa.
Abdullahi dake zama a Kumapaji Phase 3, Baale Bus Stop, Oko-Afo a Olorunda LCDA, ya ce bashi da komai illa naira 3,500 dake aljihunsa.
Ya ce baya ga haka dakin da yake zama tare da matarsa Sekinat ba zai dauki jarirai hudu ba.
Abdullahi ya ce ya samu labarin haihuwar matarsa ranar Litini a hanyar dawowa gida daga shagon koyan kasuwancin tayoyi da yake zuwa
“ Labarin haihuwan mata ta albashiri ne mai kyau amma daga na fara tunanin yadda zan kula da wadannan yara sai hankali na ya tashi.
“Da muka je daukan hoto ‘yan biyu aka ce za ta haifa amma sai gashi ta haifi ‘yan hudu.
Da na ji haka ne sai kawai na yanke shawarar in waske zuwa Kwatano, kasar Benin kawai in gudu.
“Da misalin karfe 9 na daren Litini zan tsallaka boda kenan zai wani abokina ya ganni ya tsayar da ni.
“Tun da na dawo gida wannan abokin nan ne ke taimaka mun
Ya ce har yanzu Sakinat na babban asibitin Badagry ba a sallame su ba saboda fida aka yi mata.
Bayan godiya ga Allah da tayi ta ce wannan haihuwa shine na farko kuma Allah ya azurtatat da ‘ya’ya hudu.
Ta kara da cewa lallai mijinta na cikin halin kunci da talauci, yana matukar bukara taimako daga ‘yan Najeriya.
MUAMULA DA ƳAN BINDIGA: Matawalle ya kori sarakunan Zurmi da Ɗansadau
Gwamnan Zamfara Bello Matawalle ya kori Sarakunan Zurmi da na Ɗansadau saboda samunsu da hannu dumu duma cikin harkallar ‘yan  bindiga a jihar.
Sakataren yada labarai na mataimakin gwamnatin jihar Babangida Zurmi ya shaida wa PREMIUM TIMES cewa sanarwar hakan na kunshe ne a wata takarda da aka fitar bayan bincike da aka yi a jihar.
Kwamitin wanda  Kwamishinan tsaron jihar Mamman Tsafe ya shugabanta ya ce an gayyaci sarakunan domin su kare kansu a wajen zaman kwamitin.
Sai dai kuma ba a bayyana duka abubuwan da rahoton kwamitin ya kunsa ba, baya ga bayyana wadannan sarakuna da irin taka rawar da suke yi wajen cigaba da hareharen da ke samu na ‘yan bindiga a jihar.
Idan ba a manta ba Alhaji Atiku Abubakar na Zurmi da Alhaji Hussain Umar Ɗansadau na daga cikin manyan sarakunan da gwamna Matawalle ya wanke da kyautar motocin alfarma a cikin farkon wannan wata.
ASUBANCI: Yahaya Bello ya siya fom din takarar shugaban Kasa na APC
Gwamnan jihar Kogi Yahaya Bello ya siya fom din takarar shugaban Kasa na APC.
Jam’iyyar APC ta sanar da saida fara saida form din ta na takarar kujeru tun a makaon jiya sai dai kuma bayan daga saida form din da ta yi an fara sai da shi a yau Talata.
Yahaya Bello tun da sanyin safiyar Talata ya garzaya hedikwatar jam’iyyar ya siya fom din.
Shine dankara na farko da ya fara siyan form din a cikin jerin yan takaran APC.
Darektan kamfen din Yahaya Bello Yemi Kolapo ya bayyana cewa hakan na nuni ne cewa gwamna Bello fa da gaske yake.
” Mun gama lissafin mu kaf, Yahaya Bello ne zai yi nasara a zaben saboda dinbin magoya baya da yake da su a fadin kasar nan musamman matasa.
Fom din Takarar APC
‘Yan Najeriya sun cika da mamaki ganin yadda jam’iyya mai mulki APC, ta yanka farashin fam ɗin takarar shugabancin ƙasa kan naira miliyan 100.
Hakan ya sa Premium Times ta yi ƙididdigar da ta nuna cewa kuɗin fam ɗin na takarar shugaban ƙasa sun zarce yawan albashin Shugaban Ƙasa kan sa na tsaron mulkin sa na shekaru bakwai.
Hakan ya sa jama’a na cike ta tambayar APC cewa ta yaya za ta bai wa mutum aiki amma kuma fam ɗin neman aikin ya fi tsadar albashin sa na shekara bakwai, ba ma na wata ɗaya ba?
Albashin Shugaban Ƙasa a Najeriya dai Naira miliyan 1.17 duk wata, ciki kuwa har da alawus-alawus ɗin sa.
Amma tantagarya kuma gundarin albashin naira 292,892 ne.
Sauran kuma duk alawus-alawus ne na haƙƙin aiki.
Haka albashin ya ke a Hukumar Raba Kuɗaɗen Shiga ta Ƙasa (RMAFC).
Ƙididdigar game-gari ta nuna albashin shugaban ƙasa a Najeriya Naira miliyan 14.05 a kowace shekara.
A cikin shekaru bakwai, Shugaban Ƙasa zai karɓi albashin naira miliyan 98.5.
A cikin shekaru huɗu, zai karɓi naira miliyan 56.2, kusan rabin kuɗin fam ɗin da ya saya na Naira miliyan 100 kenan.
Wato za ka sayi fam na Naira miliyan 100.
Idan ka ci zaɓe, za a ba ka albashin shekaru huɗu na zangon shugaban ƙasa na farko.
Mutane da yawa fassara farashin fam ɗin da cewa wani salo ne na ɗaure wa satar kuɗin gwamnati gindi kawai.
Wasu kuma ganin cewa wani salo ne na hana wanda ba shi da ƙarfi fitowa ya nuna sha’awar tsayawa takarar shugabancin Najeriya.
Ga mai son tsayawa takara, banda kuɗin fam naira miliyan 100, akwai kuma gaganiyar kashe biliyoyin kuɗaɗe wajen kamfen yayin rangadin sassa, jihohi da yankunan karkara da sauran garuruwa.
Su na ɗaukar haya da shatar jiragen sama, ga kuɗaɗen kama otal-otal, ɗaukar ma’aikata, tallace-tallace, biyan mawaƙa, kama hayar gine-ginen ofisoshin ɗan takara a faɗin jihohin Najeriya da Abuja.
Sannan kuma akwai maƙudan kuɗaɗen da ake kashe wa wakilan jam’iyyar da za su yi zaɓe, wato ‘delegates’.
Shugaba Muhammadu Buhari wanda ya yi alƙawarin daƙile cin hanci da rashawa tun kafin 2015, har yanzu bai ce komai ba, dangane da tsadar fam ɗin.
Hasali ma ya na zaune a Dakin Taro a otel ɗin Transcorp Hilton Hotel Abuja, Majalisar Zartaswa ta APC ta bayyana farashin fam ɗin naira miliyan 100.
A 2014, Buhari ya yi ƙorafi ganin cewa APC ta sayar da fam na takarar shugaban ƙasa, a kan naira miliyan 27.5.
Buhari a lokacin ya ce fam ɗin ya yi matuƙar tsada.
Har ya ce bashin banki ya ci sannan ya samu kuɗin sayen fam ɗin.
Hakan ya nuna farashin shiga takarar Shugaban Ƙasa a 2023, ya nunƙa na shekarar 2015 kusan da kashi 300%.
Har yanzu dai ɓangaren masu neman tsayawa takarar shugaban ƙasa daga ɓangaren APC babu wanda ya yi ƙorafin cewa fam ɗin ya yi tsada.
SHUGABAN ƘASA A 2023: Ko dai APC ta ba Jonathan tikitin takara ko ta sha kunyar duniya, ta faɗi zaɓe -Ƙungiya
Ƙungiyar Jaddada Zaman Lafiya da Ci Gaban Najeriya (CNPD) ta gargaɗi APC cewa babu tsimi babu wata dabara, kawai idan dai ta na so ta ci zaɓe, to ta bai wa tsohon Shugaban Ƙasa Goodluck Jonathan tikitin takarar shugaban ƙasa a zaɓen 2023 kawai.
Ƙungiyar ta shawarci APC ta yi amfani da tsohon shugaban ƙasar, wanda ta bayyana cewa shi ne “mafi cancanta” domin mulki ya koma a hannun sa a 2023.
A ranar Litinin ce CNPD ta yi wannan kiran a wurin wani taron manema labarai, a Abuja.
Wannan kiran ya zo ne kwanaki uku bayan da gungun wasu matasa suka iske Jonathan har gida, suka nemi ya fito takara.
Jonathan ya shaida masu cewa har yanzu dai bai yanke shawarar sake tsunduma cikin siyasa har ya nemi takara a ƙarƙashin APC ko wata jam’iyya ba.
Kiraye-kirayen da matasan su ka yi wa Jonathan ba ya da bambanci da na CNPD.
Ƙungiyar ta shawarci a matsa wa Jonathan lamba ya amince ya tsaya takarar.
Babban Kodinetan CNPD mai suna Rapheal Okorie ya nuna damuwar sa ganin yadda Jonathan ke jan-ƙafa da ɓata lokacin tsunduma takarar shugabancin ƙasa ɗin.
“CNPD ba za ta sake shantakewa ta miƙe ƙafar ta zauna ba, har sai ta ɗauki matakan ganin ta tababar da ƙudirin ta na ganin Jonathan ya amince ya fito takarar ya tabbata.
An daɗe ana wannan raɗe-radin cewa Jonathan koma takara, kamar yadda Arewa ta tsara, domin ya sake karɓa, ya yi zango ɗaya, sannan mulki ya koma Arewa.
Da yawa na ganin cewa Jonathan zai yi ganganci da da-na-sani.
Wasu kuma na ganin cewa idan ya shiga APC ɗin za yi nasara, bisa la’akari da cewa ɗimbin waɗanda Buhari ya bai wa muƙamai ‘yan PDP na lokacin Jonathan, da waɗanda suka canja sheƙa daga PDP zuwa APC suka yi nasara a gwamnoni, Sanatoci da Mambobin Tarayya duk su na nan danƙam cikin APC.
CNPD ta yi kira ga Shugaba Muhammadu Buhari da Shugaban Jam’iyyar APC, Abdullahi Adamu su karɓi Jonathan hannu bibbiyu, su ba shi takara.
NDLEA ta kama ƙasurgumin falken ‘Taramol’ ɗin naira biliyan 3 da Abba Kyari ke da hannu a harƙallar waskewa da ita
Hukumar Hana Safara da Tu’ammali da Muggan Ƙwayoyi (NDLEA), ta kama wani biloniya kuma ƙasurgumin ɗan safarar muggan ƙwayoyin da ya shigo da ‘Taramol’ na naira biliyan 3 da Abba Kyari ke da hannu a ciki.
NDLEA ta ce sunan biloniya kuma wanda ya shigo da ‘Taramol’ ɗin Afam Mallinson Emmanual Utaku.
Emmanual Utaku dai shi ne Shugaban Kamfanin Mallinson Group of Companies.
Wata sanarwa da Daraktan Yaɗa Labarai da Wayar da kan Jama’a na hukumar, Femi Babafemi ya sanar a ranar Litinin cewa sun damƙe Emmanual Utaku a ranar 13 Ga Afrilu, bayan an sha faman ƙoƙarin kama shi ya na zillewa.
A ƙarshe dai NDLEA ta ce an kama shi a cikin wani jirgi a ƙaramin filin jirgin  saman Murtala Mohammed na Legas, daidai lokacin da jirgin ke niyyar tashi da shi zuwa Abuja.
Babafemi ya ce masu bincike biloniya Emmanual Utaku shi ne ƙasurgumin mai shigo da ‘Taramol’ samfurin 120mg, wato ƙarama, matsakaiciya ta 200mg da babba ta 225mg da kuma mafi girma ta 250mg, dukkan su kuma su na bugarwa.
Babafemi ya ce Emmanual Utaku ya mallaki wata masana’antar sarrafa magunguna da robobi, wadda ya ke amfani da ita matsayin bagaraswa ya na harƙallar shigo da muggan ƙwayoyi cikin Najeriya.
“Sannan kuma ya na da asusun ajiyar kuɗaɗe a banki har guda 103, waɗanda ya ke amfani da su ya na karkatar da maƙudan kuɗaɗe ƙasashen waje.
“Jami’an NDLEA sun fara sa-ido kan Emmanual Utaku cikin shekarar da ta gabata, bayan da aka ƙwace kayan biyar ba ‘Taramol’ daga hannun wani ma’aikatacin sa, a ranar 4 Ga Mayu, 2021.
An damƙe ma’aikacin ne lokacin da ya je zai sayar wa wasu ‘yan sandan da suka yi shigar-burtu ‘Taramol’ ɗin.
‘Yan sandan dai yaran Rundunar Kyari ce ta IRT da ke Ikeja, Legas.
“An yi ciniki tsakanin su za su sayi kowane katan ɗaya naira miliyan 17, maimakon naira miliyan 18 zuwa 20 da ake sayar da shi a kasuwar tsaye, a Legas.
“Bayan an kama ma’aikacin Emmanual Utaku su biyu, Pius Enidom da Sunday Ibekwete, sai waɗanda aka kama ɗin aka tasa ƙeyar su suka kai yaran Abba Kyari zuwa rumbun ajiyar ‘Taramol’ ɗin Emmanual Utaku da ke unguwar Ojota a Legas, inda aka kwaso katan 197 na ‘Taramol’.
“An ƙiyasta kuɗin su zai kai naira biliyan 3.” Inji Babafemi.
Zargin Yaran Kyari Da Sungume Katan 190 Na Taramol:
Bayan makonni uku da kwaso katan 197 waɗanda aka haɗa da kayan 5 suka tashi katan 202, an ƙiyasta kuɗin su naira biliyan 3.
“Daga nan sai yaran Abba Kyari ‘yan sandan IRT suka miƙa mutum biyu da suka kama da kuma katan 12 na ‘Taramol’ ga Hukumar NDLEA ta Jihar Legas.
Amma ba su ce ga sauran katan 190 ba.
Su ka yi shiru abin su.
“Daga nan ba a ƙara jin yadda yaran Abba Kyari suka yi da katan 190 na ‘Taramol’ ba, har sai yanzu bayan wata 8 da hukumar NDLEA ta kama gogarma kuma biloniya Emmanual Utaku, a ranar 13 Ga Afrilu, 2022.
“Yanzu haka Abba Kyari da wasu abokan harƙallar sa kuma manyan zaratan sa huɗu lokacin ya na aikin ɗan sanda, su na fuskantar tuhuma kan aikata laifuka daban-daban a Babbar Kotun Tarayya, Abuja.” Inji Babafemi.
Yadda Ƴan bindiga suka kashe ‘yan sanda uku a jihar Kogi
Wasu ‘Yan bindiga sun kashe ‘yan sanda uku a ƙaramar hukumar Adavi dake jihar Kogi a cikin ƙarshen makon jiya.
Komishinan ‘yan sandan jihar Edward Ebuka ya sanar da haka a wata takarda da kakakin rundunar William Ovye-Aya ya raba wa manema labarai a garin Lokoja.
Ebuka ya ce jami’an tsaron ‘yan sandan sun rasa rayukan su a lokacin da suka artabu da mahara bayan sun yi musu diran bazata a caji ofis ɗin su a Adavi.
” Ko da maharan suka danno caji ofis ɗin ba su sha dadaɗi ba domin kuwa da yawa daga cikin su sun arce ne da muggan raunuka a jikkunan su na wuta da suka sha.
Kwamishinan ya aika da ta’aziyar sa ga iyalan ‘yan sanda uku da suka mutu a dalilin wannan arangama.
Ya kuma yi kira ga mutanen Adavi da su Yi gaggawan kai karan duk wanda suka gani da raunin harsashi a jikinsa ga rundunar ƴan sanda mafi kusa.
Tun da Nafeesat ta fice a fim ɗin Labarina, Naziru ya zauce, sai maganganu marasa kai yake yi – Baban Chinedu
Fitaccen ɗan wasan finafinai Hausa kuma shahararren mawaƙi Baban Chinedu kwance wa Naziru Ahmed Sarkin Waka zani a kasuwa in da ya fallasa ainihin abinda ya sa Nafeesat ta fice daga fim din labarina.
A cikin wani bidiyo da ya saka a shafin sa ta facebook, Baban chinedu ya ce, gaba daya Naziru ya dimauce ya shiga ruɗu sabida Nafeesat.
Da zarar Nafeesat ta ce gashi, sai ya kasa barci yayi ta ɓaramɓarama, yana kame kam, yana zazzaro ido da jijiyoyin wuya.
” Kawai don Nafeesat ta fice daga fim ɗin Labarina shikenan ya ruɗe.
Duk abinda ta ce sai ya ce sai maida mata da martani.
Kana cutan mutane baka so ayi maka magana.
Kai waye.
Ina ruwan mu da wani sarkin wakar ka.
Akwai sarkin kasuwa ma, akwai sarkin ƴan daudu.
” Kana saka talla a fim wanda ake biyan ka maƙudan kuɗaɗe amma kuma kana ba masu fitowa a fim ɗin dubbai kai mkuma kana shake miliyoyi.
Ba dole su fice daga fim ɗin ba.
” Ga shi yanzu ai dole ka daina fim din da karfin tsiya.
Kai mawaƙi ne.
Ba huruminka bane yin fim.
Saboda haka dole ka dakatar da fim ɗin, babu yadda ka iya.
” Kai dai baka oya fim ba, in ka isa kuma ka fito kayi fim din ka ga ko za a kalla.
Idan ba a manta ba, Nafeesat ta rubuta a shafinta cewa iyaye su daina haifan ƴaƴan da ba zasu iya kula da su ba.
Awowi bayan ta faɗi haka sai Naziru ya maida mata da martani cewa ƴaƴan
Yadda Boko Haram suka kashe mutum 10 a jihar Yobe –  Rundunar Ƴan sanda
Rundunar ƴan sandan jihar Yobe ta bayyana cewa mutum 10 sun mutum kuma wasu da dama sun ji rauni a harin  da Boko Haram ta kai a garin Geidam ranar Laraba.
Kakakin rundunar Dungus Abdulkarim ya sanar da haka ranar Asabar a garin Damaturu.
Abdulkarim ya ce maharan wanda ke tafiya akan babura sun Kona gidajen malaman makarantar sakandare na gwamnati a Geidam.
“Rundunar ta aika da ma’aikatan ta dake sintiri a garin domin tabbatar da tsaro sannan ta dauki matakan da za su taimaka wajen hana maimaicin haka nan gaba.
Ya ce rundunar na yin qlhinin rasuwar mutanen da Boko Haram suka kai wa hari kuma rundunar ta yi kira ga mutane da su rika taimakawa jami’an tsaro da bayanan sirri da zasu basu daman kaiwa garesu kafin su kai hari.
Idan ba a manta ba a ranar Alhamis PREMIUM TIMES HAUSA ta buga labarin harin da Boko Haram suka garin Geidam.
Bisa ga rahotan mutum 12 ne suka rasa rayukansu a wannan harin.
Maharan sun kuma kona  gidajen malaman kwalejin koyar  da kimiya  da fasaha dake garin.
Wani dan sanda da baya so a fadi sunan sa saboda rashin izinin yin magana da manema labarai ya ce maharan sun shigo garin Geidam bayan sun ajiye baburan hawan su a bayan gari.
Ƴan bindiga sun sace makiyaya 10 da shanu 300 a jihar Anambra
Ƴan bindiga sun kai wa wasu matsugunan fulani makiyaya hari a jihar Anambra.
Shugaban Miyetti Allah dake Obene, karamar hukumar Ogbaru, jihar Anambra ya bayyana wa manema labarai cewa ƴan bindigan sun kai wa Fulanin harin a cikin dare wajen karfe 1:30.
Ya ce sun kashe mutane sannan sun yi garkuwa da wasu mutum 10 sannan suka kaɗa shanu akalla 300.
Shugabam MACBAN na yankin kudu maso gabas Giɗaɗo siddiki ya ce kungiyar ta sanar da jami’an tsaro na ƴan sanda domin a ceto waɗanda aka yi garkuwa da su.
Kakakin rundunar ƴan sandan jihar Anambra, Tochukwu Ikenga ya tabbatar da aukiwar abin amma kuma ya ce saboda karancin bayanai da suke da shi akan harin basu kai ga fara bincike akai ba.
” An kawo mana karar abin da ya auku, amma kuma ba mu da isassun bayanai akai.
Mun umarci  MACBAN su bamu isassun bayanai tunda har ƴan bindigan sun yi waya abiya kuɗin fansa naira miliyan 4.
Siddiki ya ce ƴan bindigan sun kira iyalan waɗanda suka yi garkuwa da su kuma sun buƙaci a biya su naira miliyan hudu kudin fansa.
Yadda kakkausan kalaman Basaraken Yarabawa ya ja masa sa-in-sa da shugabannin Ndigbo
Ƙurar da Basaraken Oluwo na Masarautar Igbo, Abdulrasheed Akanbi ya kakkaɓa a kan ɗaukacin ƙabilun Igbo masu neman a ba su shugabancin ƙasa a 2023, ta na ci gaba da tashi, har yau ba ta lafa ba.
Saboda duk da Ndigbo ta mayar masa da martani, har yau Akanbi na nan a kan ra’ayin sa cewa lokacin bayar da mulki ga ɗan ƙabilar Igbo bai yi ba tukunna, har sai sun ƙara ƙoƙarin jan sauran ƙabilun ƙasar nan a jika sun karɓe su hannu bibbiyu, kamar yadda sauran ƙabilun suka karɓi Igbo hannu bibbiyu a yankunan su.
Sai dai ya musanta zargin da ake yi wai ya ce ɗan ƙabilar Igbo ba zai taɓa yin shugabancin Najeriya ba.
Ya jajirce dai cewa tabbas idan har Igbo na son a ba su shugabancin ƙasa, to tilas sai sun yi wa ‘yan sauran ƙabilun ƙasar nan runguma, ba ƙyamata ko hantara ko wani zare idanu da buɗe idanu ba.
Akanbi ya ce matsalar Igbo ita ce sun nuna tsanar sauran ƙabilu ba su rungumar su, musamman waɗanda ke zaune a jihohin Igbo da aka mayar saniyar-ware, alhali sauran ƙabilun ƙasar nan sun rungumi Igbo hannu bibbiyu a jihohin su da Igbo ɗin ke zaune su na kasuwanci.
Basaraken ya mayar wa ƙungiyar masu kishin Igbo Zalla, Ndigbo raddi a ranar Laraba cewa misali, sai ɗaukacin Igbo su haɗa kai sun daƙile zaman-gida-dirshan da tsageru da ‘yan iskan ƙabilar Igbo su ka ƙaƙaba a wasu jihohin Kudu maso Gabas.
Sannan kuma basaraken ya zargi Igbo da hana sauran ƙabilun ƙasar nan mallakar filaye da kantina a kasuwar Anacha.
Ya ce amma ƙabilar Igbo da ke zaune a sauran biranen ƙasar nan a Kudu ko a Arewa, su na samun damar sayen filaye, gidaje ko mallakar kantina a kasuwannin garuruwan da su ke harkokin su.
“Babu wani ɗan Najeriya da zai ji ya na zaune ƙalau a ƙarƙashin shugaban da ƙabilar sa ke danne wa sauran ‘yan Najeriya wani haƙƙi ko ‘yancin su.”
Haka basaraken ya bayyana a cikin wata sanarwar da Kakakin Yaɗa Labaran sa Alli Ibraheem ya sa wa hannu, kuma ya raba wa manema labarai.
A raddin farko da Ndigbo na farko, sun zargi basaraken ya furta kalaman ruruta rarrabuwar kai.
Sanarwar da Sakatare Janar na Ƙungiyar Ndigbo na Duniya Arankatakaf, mai suna Chiedozie Ogbonnia ya fitar kuma ya sa w hannu, ya ce basaraken na Yarabawa na buƙatar a yi masa  ƙarin ilmin sanin “sigogin kalaman fada.”
Sun ce ya je ya ɗauki darussa wurin mashahuran sarakunan Yarabawa Iran n su Oba Adeyeye Ogunwusi, Oni na Ife.
Ya kuma ƙaryata zargin cewa ana tauye haƙƙin sauran ƙabilun Najeriya da ke zaune a jihohin Igbo.
Shi dai basaraken ya ce ya na so ya na mutumin Kano ko na Legas ya na sayen filaye ko kantina a garuruwan Igbo.
“Kuma ina ƙalubalantar Gwamnan Anambra ya naɗa Bayarabe ko Bahaushe cikin kwamishinonin sa, kamar yadda aka yi a Legas, Osun, Kano, Kaduna da Sokoto.”
Yadda Ƴan bindiga suka kashe mutum uku suka yi garkuwa da mutane da dama a jihar Katsina
A safiyar Laraba ne ƴan bindiga suka kashe mutum uku inda a ciki akwai wani kansila mai suna Nasir Magaji a kauyukan dake karamar hukumar Malumfashi jihar Katsina ranar Laraba.
Mazauna karamar hukumar sun tabbatar cewa ‘yan bindigan sun yi garkuwa da mutane da dama inda a ciki akwai mata biyu.
Dutsen Reme Low-Cost Funtua, Gozaki dake  Kafur da Dan Rimi na daga cikin wuraren da ‘yan bindiga suka kai farmaki.
Wani mazaunin Dutsen Reme Abdurrahman Aliyu, ya bayyana wa PREMIUM TIMES cewa maharan sun shigo cikin  tsakar dare suka yi kan mai uwa dawabi da harbe-harbe.
“Wannan shine karo na biyu da ‘yan bindigan ke kawo wa kauyen mu hari a cikin wata daya.
A  wannan dare ina zauna ina kallon talabijin ina jiran karfe uku na dare ya yi na yi salloli sai na ji karar ruƙugin bindiga.
Daga nan sai wani dan uwana wanda shi dan sanda ne ya kira ni a waya ya fada mun cewa ‘yan bindiga sun shigo kauyen.
“Daga baya sai ya kara kira na ya ce mini jami’an tsaro da suka hada da ƴan sanda da sojoji sun fatattake su amma an kashe wani mai suna Malam Buhari.
“Maharan sun kashe Malam Buhari a kofar gidan sa.
Kauyen Gozaki
Mazauna ƙauyen Gozaki sun bayyana cewa ƴan bindigan sun yi garkuwa da matan kansila su biyu, daga baya sai suka dawo da matan, suka harbe kansilan.
Maharan sun kashe kansilan ba tare da sun saci komai daga gidan sa ba.
Kansilan ya wanda kwanakin sa biyu kenan da zama kansila ya rasu a asibitin Kafur.
Kauyen Dan Rimi
Wani dan jarida dake zama a kauyen Aliyu Musa ya ce ‘yan bindigan sun yi garkuwa da mutane da dama har da mata biyu.
“Zuwa yanzu na ga mutum sama da hamsin da suka gudo zuwa Malumfashi sannan wasu magidanta biyu sun ce maharan sun tafi da matan su biyu.
“Sai da yamma hankalin kowa ya kwanta za mu iya sanin adadin yawan mutanen da aka yi garkuwa da su domin wasu sun gudu zuwa daji.
Zuwa yanzu rundunar ‘yan sandan jihar bata ce komai ba game da harin sannan kakakin rundunar Gambo Isa bai amsa wayarsa ba.
Jihar Katsina na daga cikin jihohin da suka yi kaurin suna da hare-haren ‘yan bindiga a yankin Arewa maso Yammacin kasar nan.
‘Yan bindigan na garkuwa da mutane domin karban kudin fansa, saka wa kauyukan haraji, sace wa mutane dabobbin su da sauran kaya masu daraja, kisa  da dai sauran su.
Maharan na cin karen su ba babbaka a yankin sannan gwamnati duk da yi wa mutane alkawarin kare rayuka da dukiyoyin su sun ƙasa yin komai a kai.
BAYAN YA SHA MATSIN-LAMBA: Buhari ya bada dalilan sa na yi wa gaggan ɓarayin gwamnati afuwa
Fadar Shugaban Ƙasa ta bayyana dalilan da su ka sa Shugaba Muhammadu Buhari ya rattaba hannun amincewa da yi wa tsoffin gwamnonin Filato da Taraba afuwa.
Cikin wata sanarwa da Kakakin Yaɗa Labaran Buhari, Garba Shehu ya fitar a ranar Laraba, ya ce Buhari ya yi masu afuwa ne saboda dalili na rashin lafiya da ke damun tsoffin gwamnonin biyu, Joshua Dariye da Jolly Nyame.
Yayin da Dariye ke fuskantar ɗaurin shekaru 10, shi kuwa Nyame zai shafe shekaru 12 ne a kurkuku.
An yi masu afuwa ne tare da wasu mutum 155, ciki har da waɗanda su ka yi wa tsohon Shugaban Ƙasa na mulkin soja, Ibrahim Babangida yunƙurin juyin mulki, cikin 1990.
Garba Shehu ya ce afuwar da aka yi wa su Dariye ba ta da nasaba da siyasa ko kaɗan.
“Da Buhari bai duba cancantar yi masu afuwa ba, bisa dalilin rashin lafiyar ta su, da an riƙa ce masa ba shi da tausayi, ko a riƙa kiran sa maƙetaci.
Sanarwar ta tunatar cewa dokar Najeriya Sashe na 175 (1) a Kundin Dokokin @1990 ta bai wa Shugaban Ƙasa ikon: “Ikon yi wa kowane irin mai laifi afuwa.
Kuma kafin a yi afuwar nan, sai da kwamitin ya zauna ya yi nazarin laifin da su ka aikata tukunna.
Ita wannan doka dai ta ce duk girman laifi, Shugaban Ƙasa zai iya yin afuwa a matakai uku.
Ko dai a sallami mutum baki daya.
Ko kuma idan yanke hukuncin kisa ne, shugaba na iya maida shi na ɗauri.
Ko a rage wa ɗaurarru shekaru, ko kuma a sallame su baki ɗaya.
IYA RUWA FIDDA KAI: APC ta ce ba za a yi maslaha ba a zaben fidda dan takarar shugaban kasa
Jam’iyyar APC ta bayyana cewa ba sani ba sabo a zaben fidda dan takarar shugaban kasa da za a yi a cikin watan gobe.
Jam’iyyar ta ce ba za a yi maslaha ba kowa ya wasa wukar sa kawai a dira filin yanka, wanda ya iya fawa wa kwashi babban rabo, ya cira tutar jam’iyyar a zaben 2023 dake tafe.
Wannan yana kunshe ne cikin matsayar da jam’iyyar ta dauka yayin taron majalisar zartarwarta, a karkashin jagorancin Shugaba Muhammadu Buhari da shugabannin jam`iyyar na kasa da jihohi da gwamnoni da sauran jiga-jiganta na kasa baki daya.
Bayan haka jam’iyyar ta sanar da siyar da fom din takarar kujerun ta kamar haka:
Shugaban Kasa naira miliyan 100.
Kuɗin na-gani-ina-so naira miliyan 30, fom naira miliyan 70
Gwamna naira miliyan 50
Sanatoci naira miliyan 20.
‘Yan majalisar wakilai naira miliyan 10.
‘Yan majalisar jiha naira miliyan biyu.
TULIN BASHI: Hukumar babbar birnin tarayya ta garƙame ma’aikatar tsaro, da wasu ma’aikatun gwamnati
Hukumar  babban birnin tarayya Abuja ta garkame wasu ma’aikatu a Abuja  a dalilin tulin bashi da take binsu.
Hukumar AEPB ta garƙame ma’aikatun  ranar Talata saboda tulin bashin naira biliyan 10 da take bin ma’aikatun na haraji da sauransu.
Ma’aikatu da hukumomin da aka garƙame sun hada da  ma’aikatar aiyukka da gidaje na gwamnatin tarayya dake Mabushi, ma’aikatar tsaro, ma’aikatar lafiya na tarayya, Hukumar muhalli, Ma’aikatar kasuwanci da Zuba Jari ta Tarayya, Ma’aikatar Ilimi ta Tarayya da  Hukumar Tsaro ta Civil Defence a Wuse, da dai sauransu.
Kafin ya kai ga haka hukumar ta Kai wadannan ma’aikatu Kara a kotun majistare dake Wuse Zone 2 inda kotun ta umurci ma’aikatun da su bayyana a kotun ranar 30 ga Maris amma suka ki zuwa.
Shugaban hukumar AEPB, Osilama Braimah Wanda ya jagoranci jami’an tsaron da suka garƙame  wadannan ma’aikatu  ya sanar da haka.
Braimah ya ce hukumar na bin ma’aikatar aiyukka da gidaje N9,998,625.00, ma’aikatar tsaro naira N17,220,775.00, hukumar gyara Hali ta naira N10,128,906.25, hukumar tsaro na civil defence 2,451,649.50, hukumar yara haraji 21,683,750.00.
Saura sun hada da ma’aikatar lafiya N14,204,843.75, ma’aikatar kasuwanci da zuba jari N19,222,287.50 ma’aikatar ilimi N25,838,275.
Braimah ya ce hukumar AEPB ta yi kokarin a sasanta da wadannan ma’aikatu amma suka ki.
“A dalilin haka ya sa hukumar ta nemi izini wurin kotu domin ta garkame ma’aikatun.
Ya ce yin haka na daga cikin aiyukkan da hukumar za ta rika yi wa sauran ma’aikatun gwamnati da wadanda ke zaman kansu da suka ki biyan su bashin kudaden su.
Kwankwaso ya siya fom ɗin takarar shugaban kasa a jam’iyya mai alamar kayan daɗi, NNPP
Tsohon gwamnan Kgaz RabiuKwankwaso ya siya fom ɗin takarar shugaban kasa a inuwar jam’iyya mai alamar kayan daɗi har naira miliyan 30.
Kwankwaso ya siya fom ɗin ne a ofishin jam’iyyar dake Abuja ranar Talata.
Shugaban jam’iyyar NNPP ta kasa Farfesa Rufai Alkali tare da babban jami’in tsare-tsare na jam’iyyar Sanata Suleiman Hunkuyi ne suka tarbi tsohon gwamnan sannan suka biya.
Yayin da yake jawabi jim kadan bayan ya karbi fom din, Kwankwaso ya ce jam’iyya mai mulkin Najeriya ta APC da jam’iyyar adawa ta PDP ba su da sauran rawan da za su taka domin ‘yan Najeriya sun gwada su kuma sun gaza.
Ya hori ƴan Najeriya da su karkata zuwa jam’iyyar NNPP a zabukan da ke tafe domin cigaban kasa.
TSIRAICI: Ƴan sanda sun fara binciken tambaɗar fitsara da wata ƴar makarantar Chrisland da abokanta suka yi
Rundunar ƴan sandan jihar Legas sun fara gudanar da binciken bidiyon wata ƴan makarantar attajirai dake Legas, da aka nuno ta tsirara haihuwar uwa akan wani matashin yaro mai shekari 13 suna lalata a dakin Otel a Dubai.
Kamar yadda Punch ta buga.
Kakakin yan sandan jihar Legas Benjamin Hundeyin ya ce ƴan sanda sun fara bincike akai kuma za su tabbata sun bankaɗo abinda ya ya auku a cikin wannan bidiyo.
Kafin nan gwamnatin jihar Legas ta sanar da rufe wannan makaranta har sai an gama bincike akai sannan ta gargaɗi mutane da ke da mallakin wannan bidiyo da kada su rika yada shi.
Idan aka kama wani yayi haka za a maka shi kotu.
Jaridar Punch ta buga cewa daliban sun tafi kasar Dubai ne domin halartar gasa na makarantu.
A wajen kwanan da aka kama wa ɗaliban suka rika yin wasan batsa da yakao da wannan yarin ya ta aikata wannan fitsara tare da abokan ta ɗalibai maza
Sai dai kuma an ruwaito cewa mahaifiyar yarinyar tace an ɗirka wa ƴarta kwaya ne a abu ta sha aka yi lalata da ita da karfin tsiya.
Yan sanda sun ce koma dai menene aka yi za bi baasin abin sauda kafa har sai an gano ainihin abinda kayi, a ina aka yi da sauransu.
Ƙungiyar Gwamnonin Najeriya ta bada gudummawar naira miliyan 50 ga iyalan waɗanda harin jirgin ƙasa ya ritsa da su
Ƙungiyar Gwamnonin Najeriya (NGF) ta bayar da gudunmawar naira miliyan 50 ga iyalan waɗanda harin jirgin ƙasa ya ritsa da su a dajin Kaduna.
NGF ta bayar da kuɗaɗen ne ga Gwamnatin Jihar Kaduna domin raba wa iyalan, kamar yadda wata sanarwa daga Jami’in Yaɗa Labarai na NGF, Abdulrazaque Bello-Barkindo ya fitar a Abuja, a ranar Juma’a.
Ya ce Shugaban Ƙungiyar ne kuma Gwamnan Ekiti, Kayode Fayemi ya bayar da gudunmawar, a lokacin da ya jagoranci tawagar mutum biyu zuwa Jihar Kaduna.
Fayemi ya shaida wa Gwamna Nasir El-Rufai cewa tawagar sa ta kai ziyarar ce a Kaduna, domin yin ta’aziyya, jaje da jimamin waɗanda aka kashe a harin, waɗanda aka ji wa raunuka da kuma waɗanda aka yi garkuwa da su a mummunan harin na ranar 28 Ga Maris.
Shugaban na NGF ya nuna tsantsar jimami da ta’aziyya ga iyalan waɗanda harin ya ritsa da su da kuma Gwamnatin Jihar Kaduna.
“Abin takaici da tsananin ɓacin-rai shi ne yadda maharan har su ke da ƙarfin halin kwasar mutanen da su ka tsare, masu yawan haka.
“Wannan lamari ya ƙara ruruta ƙarfin matsalar tsaron da ake fama da ita a jihar Kaduna.”
Daga ya yi waswasin ko wannan gagarimar matsala wasu maƙiya Jihar Kaduna ko maƙiya gwamnan Kaduna ne ke da hannu a cikin ta, domin su karkatar da jihar daga gagarimin ci gaban da ta ke samu a yanzu.
“Saboda komai fa yanzu an jingina shi da lamarin 2023” a ƙasar nan.
Daga nan sai ya bayar da shawara a ƙara matsa ƙaimin tsaro a ɓangaren tsaro a ƙasar nan.
Ya ce a baya dai ba a san yankin Arewa maso Yamma da tashe-tashen hankula ba, sai a yanzu.
Bayan ya jaddada cewa gwamnonin Najeriya za su ci gaba da mara wa Gwamnatin Shugaba Muhammadu Buhari baya wajen ganin an magance tsaro, Fayemi ya kuma goyi bayan Gwamna El-Rufai wanda ke so ya ga sojoji sun bi ‘yan bindiga, sun yi masu takakkiya har maɓuyar su, sun dagargaje su.
Gwamna El-Rufai ya yi godiya, kuma ya shaida masa cewa a zaman yanzu akwai ‘yan jihar Kaduna mutum 61 da ke jiyya a asibiti, waɗanda harin jirgin ya ritsa da su.
“Ciki har wa wani babban jami’in gwamnati da matar sa mai ciki wata 8.
Ya ƙara da cewa yanzu haka waɗanda su ka yi garkuwa da su, su na can cikin wani daji a Jihar Neja.
Ya yi takaicin faruwar lamarin, tare da cewa Hukumar Jiragen Ƙasa ta yi sakaci, domin sai da aka yi mata hannun-ka-mai-sanda kafin faduwar farmakin.
‘Ba za mu halarci bukin rantsar da Bola Tinubu ba’ – Ohanaeze Ndigbo
Ƙungiyar kare muradu da manufofin ƙabilar Igbo zalla, wato Ohanaeze Ndigbo, ta ƙaryata masu yaɗa ji-ta-ji-tar cewa za ta halarci bukin rantsar da Zaɓaɓɓen Shugaban Ƙasa, Bola Tinubu.
Ndigbo ta ce masu yaɗa ji-ta-ji-tar maƙaryata ne, kuma zubar wa kan su da ƙabilar Igbo ƙima da mutunci.
Cikin makon jiya ne dai Sakataren ɗaya ɓangaren ƙungiyar wadda ta rabu gida biyu, Okechukwu Isiguzoro, ya bayyana cewa “Ohanaeze za su shiga dubu-dumu  bukin rantsar da Tinubu.”
‘Ba za mu halarci bukin rantsar da Bola Tinubu ba’.
Isiguzoro ya ƙara da cewa “ƙungiyar Ndigbo ta na sanar da cewa duk wani tayar da jijiyar wuya da tirjiya kan zaɓen 2023 ta zo ƙarshe, a rufe banin.
Kawai a tsaya kan cewa Peter Obi ne ɗan takarar mu na zaɓe na gaba.
Don haka kada wanda ya ƙara jayayya da Tinubu, domin ko ya ja ba dai nasara zai iya yi ba.”
Wannan magana ta fusata Ohanaeze, inda har Kakakin Yaɗa Labarai na ƙungiyar, Alex Ogbonnia ya fito ya ce maganganun da aka ce wai Ndigbo za ta halarci taron bukin rantsar da Bola Tinubu a ranar 29 Ga Mayu, ba daga ƙungiyar ya fito ba, ƙarya ce kawai.
‘Idan EFCC ta taka ruwan cikin ma’aikatan Fadar Shugaban Ƙasa da Ministoci za su yi aman kuɗaɗe – Gwamna Matawalle
Gwamnan Zamfara mai barin gado, Bello Matawalle ya yi kira ga Hukumar EFCC ta binciki jami’an Fadar Shugaban Ƙasa da Ministocin Najeriya.
Jami’an Fadar Shugaban Ƙasa dai sun haɗa da Shugaban Ƙasa, Mataimakin Shugaban Ƙasa, sai ma’aikata da hadiman su.
Mambobin Majalisar Zartaswa da Matawalle ke so a bincika dai su ne Ministoci.
Matawalle ya bayyana haka a cikin wata sanarwa wadda ya ke magana kan binciken su gwamnoni masu barin gado da EFCC ke yi.
Ina roƙon EFCC kada binciken ta ya tsaya kan gwamnoni masu barin gado kaɗai.
EFCC ta faɗaɗa binciken ta har kan manyan jami’an Fadar Shugaban Ƙasa da Ministoci na Majalisar Zartaswa.””
Matawalle zai sauka daga mulki ranar 29 Ga Mayu, bayan ya yi shekaru huɗu.
Ya sake tsayawa takarar gwamna, amma Dauda Lawal na PDP ya raɗa shi da ƙasa.
Shi kan sa Matawalle ya na da matsala da EFCC, wadda a watannin baya ta ƙwace masa kantama kantaman kadarori masu tarin yawa na biliyoyin nairori.
Sai dai Babbar Kotun Tarayya ta ƙi yanke masa hukunci saboda ya na da rigar sulken kariyar da ya ke da ita, a matsayin sa na Gwamna.
Ana ganin Matawalle ne na farko-farkon waɗanda EFCC za su fara damƙewa bayan sun sauka a ƙarshen watan nan.
Farkon makon nan ne kuma Matawalle ya ce idan ka amince Emefiele ya tafi karatu waje, guduwa zai yi.
Gwamna mai barin gado na Jihar Zamfara, Bello Matawalle, ya roƙi Shugaba Muhammadu Buhari cewa kada ya rattaba hannun amincewa Gwamnan Babban Bankin Najeriya, Godwin Emefiele ya tafi karatu ƙasar waje.
Cikin wata sanarwa da ya fitar ga PREMIUM TIMES, Matawalle ya ce Emefiele ya na neman samun damar arcewa ya bar ƙasar ce kafin ƙarshen mulkin Buhari, “domin ya kauce wa titsiyewar da za a yi masa” dangane da bayani dalla-dalla kan abin da ya faru a CBN a ƙarƙashin mulkin Emefiele ɗin.
Gwamnan CBN ne mai sa-ido kan  harkokin kuɗaɗe.
Shi ne algungumin da ya kitsa tsarin sauya launin kuɗi da ƙwace wa mutane kuɗaɗen hannun.
Wannan lamari kuwa ya haddasa matsanancin ƙuncin rayuwa a cikin Najeriya baki ɗaya.
“Amma kuma wai yanzu wannan Emefiele ɗin ne ke neman amincewa ya tafi hutun zuwa Turai karatu, alhali ya na da saura watanni 10 kafin ya cika wa’adin sa.
“Ƙarya ya ke yi, ya ƙirƙiri shirin tafiya karatu waje ne don kada gwamnati mai hawa ta titsiye shi yin bayanin gidogar da ya yi a CBN.”
Har yanzu dai ba a ji daga bakin Emefiele ko CBN ba cewa Gwamnan zai fice idan Buhari ya ba shi dama ba.
Miliyoyin mutane a faɗin ƙasar nan sun ɗora wa Emefiele laifin wahala da ƙuncin da aka shiga a farkon shekarar nan, saboda sauya launin kuɗi.
Wata gagarimar matsala baya ga canji kuɗi da Emefiele ya haifar wa ƙasar nan, ita ce yadda ya bai wa Gwamnatin Buhari kuɗaɗen CBN bashi har na naira tiriliyan 23.7, ba tare da sanin Majalisar Dattawa da ta Tarayya ba
Hakan ya haifar da Gwamnatin Buhari za ta sauka ta bar bashin naira tiriliyan 23.7  da karɓa ba bisa ƙa’ida ba a CBN.
A farkon watan Janairu ne wannan jaridar ta buga bayanin cewa zaune ta tashi tsaye a Majalisar Dattawan Najeriya, yayin da su ka gano cewa Babban Bankin Najeriya (CBN) ya  bai wa Gwamnatin Buhari ramcen tsabar kuɗi har naira tiriliyan 23.8 a cikin shekaru bakwai, ba bisa ƙa’ida ba.
Yadda Aka Bankaɗo Rufa-rufar:
A ranar Laraba ce Shugaba Muhammadu Buhari ya yi ƙoƙarin neman amincewar Majalisar Dattawa ta sa hannu cewa ta amince CBN ta bayar da bashin, wanda an rigaya an karɓa, har an dagargaje kuɗaɗen.
Shi ne maimakon gwamnatin Buhari ta nemi amincewar Majalisar Dattawa, sai yanzu ta nema a makare, bayan an karɓa, an kashe tuni.
Na farko dai gwamnatin Buhari ki kuma a ce Shugaba Buhari ya karya doka, saboda ya yi ta karɓar kuɗaɗen daga CBN ba tare da neman amincewar Majalisar Dattawa ba.
Na biyu, CBN da Gwamnan Babban Bankin Najeriya, Godwin Emefiele sun karya doka, domin sun bai wa Gwamantin Buahri bashin da ya wuce ƙa’idar da ya kamata a bayar har sau 2900%.
Adadin Nawa Dokar Najeriya Ta Ce CBN Ya Ramta Wa Gwamnatin Tarayya?
Dokar CBN ta cikin Kundin Dokokin Najeriya ta ce, “idan gwamnatin tarayya na fama da giɓin kasafin kuɗaɗe, za ta iya ramcen kuɗi daga CBN.
Amma adadin da CBN zai bayar kada ya wuce kashi 5% kacal na jimlar kuɗaɗen shigar da gwamnatin tarayya ta samu a  shekarar da ta gabata.”
Illar Wannan Bashin Rufa-rufa:
Wannan bashi a gwamnatin Buhari ta ci daga CBN ba bisa ƙa’ida ba, ya karya doka, ya haifar da tsadar rayuwa, ƙuncin rayuwa, hauhawar farashi,  gurguncewar tattalin arziki da kuma jibga ɗimbin bashi a wuyan kowane ɗan Najeriya, har waɗanda za a haifa nan da shekaru masu zuwa.
Bashin Nawa Buhari Ya Gada Daga CBN:
Lokacin da Buhari ya hau mulki a Mayu, 2015, ya taras da bashin naira biliyan 789.7 da gwamnatin baya ta ciwo daga CBN.
Amma tsakanin Janairu zuwa Oktoba 2022, kaɗai a wannan shekarar, Gwamnatin Buhari ta ciwo bashin naira tiriliyan 5.6 daga CBN.
Tsakanin 2012 zuwa Mayu, 2015 kafin hawan Buhari, CBN na bin gwamnatin tarayya bashi na naira biliyan 654.9 kacal.
Ƙa’idar Karɓar Bashin CBN:
Dokar Najeriya cewa ta yi, “Gwamnatin Tarayya ta riƙa gaggauta biyan bashin da ta karɓa kafin ƙarshen shekarar
da ta karɓi bashin.
Ko kuma kafin sake karɓar wani sabon bashin.”
Sai dai kuma duk Gwamnan CBN Godwin Emefiele da Ministar Harkokin Kuɗaɗe,  Ahmed sun sa ƙafa sun take wannan doka.
A Ƙa’ida, Bashin Naira Biliyan 219 Ya Kamata CBN Ya Ba Gwamantin Buhari A 2022, Ba Naira Tiriliyan 5 Ba:
Saboda naira biliyan 219 su ne kashi 5% na adadin kuɗaɗen shigar da gwamnatin tarayya ta samu a shekarar 2021.
Yadda Gwamnatin Buhari Ta Riƙa Karɓar Bashin CBN:
CIkin 2017 har bashin da CBN ke bi ya kai naira tiriliyan 3.3.
Zuwa Disamba 2018 kuma bashin ya kai Naira tiriliyan 5.4, zuwa Disamba 2019 kuwa ya kai naira tiriliyan 8.7.
Zuwa Disamba 2020 bashin ya cilla sama har zuwa
naira tiriliyan 13.1.
Zuwa Disamba 2021 ya kai Naira tiriliyan 17.4.
Yanzu kuwa zuwa Disamba 2022, bashin ya kai naira tiriliyan 23.8, kuma ko sisi gwamnati ba ta taɓa ko fara biya ba.
Bashin Da Ko Gwamnatin Jikokin Mu Ba Za Su Iya Biya Ba:
Cikin watan Oktoba 2022 ne Gwamnatin Tarayya ta rattaba cewa sai nan da shekaru 40 za a kammala biyan bashin, a kan kuɗin ruwa na kashi 9%.
Kenan babu ruwan gwamnatin Buhari ya jeƙala-jeƙalar biyan bashin.
Tuni dai Majalisar  Dattawa ta ce a binciki ayyukan da aka ce an yi da kuɗin.
A gefe ɗaya kuwa masu sharhi na cewa hatta sabbin kuɗaɗen da CBN ya buga, duk wata rufa-rufa ce kawai.
Jefa Tattalin Arziki Cikin Tarangahuma:
Yadda Majalisa Ta Amince A Shafe Shekaru 40 Ana Biyan Bashin Naira Tiriliyan Da Gwamnatin Buhari Ta Karɓa A CBN:
Majalisar Tarayya ta amince kada a biya bashin Naira tiriliyan 23.7 da Buhari ya karɓa a CBN, sai nan da shekaru 40.
Majalisar Wakilai ta Ƙasa ta amince da buƙatar da Shugaba Muhammadu Buhari ya gabatar mata a cikin 2022, cewa Gwamnatin Tarayya ba za ta kammala biyan bashin naira tiriliyan 22.7 da ya ciwo a Babban Bankin Najeriya ba, sai nan da shekaru 40.
Wannan amincewa ta zo ne daidai lokacin da ɗimbin bashi ta ko’ina ya yi wa gwamnatin tarayya katutu.
A cikin makon nan ne kuma Gwamna Obaseki na Jihar Edo ya bayyana cewa daga watan Yuni gwamnatocin Tarayya da na jihohi ba za su iya biyan albashi ba, sai fa idan an cire tallafin fetur.
Cire tallafin fetur kuwa zai iya sa a riƙa sayen kowace lita ɗaya wajen Naira 500 ko sama da haka.
Awannan makon kuma Majalisa ta amince a jinkirta kammala biyan bashin naira tiriliyan 22.7 da Gwamnatin Shugaba Muhammadu Buhari ta karɓa a CBN zuwa nan da shekaru 40 masu zuwa.
A ranar Alhamis ce su ka amince da wannan tsarin, bayan yin nazarin rahoton da Kwamitin Majalisa kan Harkokin Kuɗaɗe, Banki, Tallafi, Basussuka da Ramce su ya gabatar.
Mataimakin Kakakin Majalisar Tarayya, Idris Wase ya amince da shawarwarin da kwamitin ya gabatar, kuma ya rattaba masu hannu.
Buhari dai zai sauka a ranar 29 Ga Mayu, ya nemi a maida biyan bashin na Naira tiriliyan 22.7 zuwa nan da shekaru 40.
A cikin Nuwamba 2022 ɗin ne kuma Buhari ya nemi amincewa ya ciwo bashin Naira tiriliyan 1, domin amfani da su a ƙarin kasafin Naira biliyan 819.5 na 2022.
Shi wannan bashin tun a cikin watan Disamba su ka amince a karɓo shi.
‘Yan Najeriya da dama sun ce bashin Naira tiriliyan 22.7 da Buhari ya karɓa a CBN ba ya cikin doka.
Kuma sun yi mamakin yadda aka nemi bashin, kuma aka bayar ba tare da tuntuɓar Majalisar Dattawa da Majalisar Tarayya ba.
Idan za a tuna, a farkon watan Fabrairu, Atiku ya ce Buhari ne sanadin ɗora Najeriya a koma bayan lalatattun ƙasashe.
Ɗan takarar shugabancin Najeriya a ƙarƙashin PDP, Atiku Abubakar ya ce laifin Buhari  ne da ƙasar nan ta tsinci kan ta a jerin ƙasashen da ke fama da gigitaccen tattalin arzikin ƙasa.
Atiku ya ce idan ya zama shugaban ƙasa a zaɓen 2023, zai hanzarta wajen ceto tattalin arzikin Najeriya daga cikin kwatamin da Buhari ya jefa shi.
Atiku ya yi wannan bayani ne cikin wata sanarwa bayan da aka fitar da alƙaluman ɗimbin bashi da koma bayan hada-hadar bunƙasa tattalin arziki, wanda Najeriya ta tsinci kan ta a ciki.
Cikin makon jiya ne wata ƙungiya mai ƙididdigar ɗora ƙasashe bisa mizanin awon koma bayan tattalin arzikin ƙasa ya ce Najeriya ta samu gagarumin koma baya ta fuskar matsalar kuɗaɗe da ɗimbin basussuka.
Mizanin awon ya nuna Najeriya za ta ci gaba da fuskantar wannan mawuyacin hali, a matsayin ta babba a tattalin arzikin ƙasashen Afrika.
Zazzafa Daga Atiku Zuwa Ga Buhari: Mugun zarin ka na rashin  ƙyamar ciwo bashi ko a ina ne ya sa ka kasa rage giɓin kasafin kuɗi a duk shekara.
Sai ka ɓuge wajen ɗibga babban kuskuren rika ciwo bashin Bankin CBN.
To yanzu ga shi nan ka kai ƙasar ka baro.”
“Saboda haka ni idan aka ba ni damar saisaita tattalin arzikin Najeriya.
Ida da idanu garau, ba makahon da ko ɗan jagora ba shi da shi ba ne.
Zan yi ƙoƙarin tabbatar da dawo da tattalin arzikin Najeriya ciki hayyacin sa.” Inji Atiku.
KASAFI KO HASAFI: Gwamna ya kasafta yadda zai kashe naira biliyan 71, kwanaki 14 kafin ƙarshen wa’adin mulkin sa
Gwamna Ifeanyi Okowa na Jihar Delta ya aika wa Majalisar Dokokin Delta ƙwarya-ƙwaryan kasafin naira biliyan 71.
Maƙudan kuɗaɗen waɗanda idan majalisar jihar ta amince, za a kashe su ne cikin kwanaki 14 ɗin da su ka rage wa Gwamna Okowa kan mulki.
Ya ce za a kashe kuɗaɗen wajen biyan ayyukan da a yanzu haka ake kan yi a faɗin jihar.
Mataimakin Kakakin Majalisar Jihar Delta, Christopher Ochor ne ya karanto wasiƙar neman amincewa  da kasafin.
Okowa ya shaida masu cewa za a kashe naira biliyan 5.6 wajen gudanar da ayyukan yau da kullum, sai kuma Naira biliyan 65.5 kuma za a biya ‘yan kwangila ne kuɗaɗen manyan ayyukan raya ƙasa waɗanda ba   a biya su ba.
“A kan haka na ke neman alfarmar majalisa ta sa hannun amincewa a yi kasafin, domin a yi wasu ayyuka na gwamnati, a biya ‘yan kwangilar da ke kan gudanar da manyan ayyukan raya jiha.”
Shugaban Masu Rinjaye, Ferguson Onwo ya gabatar da kasafin, kuma har an yi masa karatun farko.
Gwamna Okowa dai shi ne ɗan takarar mataimakin shugaban ƙasa na Atiku Abubakar a zaɓen 2023.
Gwamnatin Tarayya ta gargaɗi likitoci kada su kuskura su tafi yajin aiki
Gwamnatin Tarayya ta gargaɗi Kungiyar Likitocin Najeriya ta NARD cewa kada su sake su fara jayin aikin gargaɗi na kwana biyar da su ce za su fara a yau Laraba.
Ministan Ƙwadago Chris Ngige ne ya yi masu wannan gargaɗi a ranar Talata, a Abuja, jim kaɗan bayan ya samu wasiƙar da su ka aika masa, mai ɗauke da sanar masa cewa za su fara yajin aiki.
Cikin wata sanarwar da Minista Ngige ya fitar mai ɗauke da sa hannun Kakakin Yaɗa Labarai na Ma’aikatar Ƙwadago, Olajide Oshundun, ya ce yajin aikin na su haramtacce ne, kuma karya doka ne.
Makonni biyu da su ka gabata dai Minista Ngige ya ce likitocin da ke neman ƙarin albashi hauka su ke yi.
A gefe ɗaya kuma ya yi kuka da albashin da ake biyan sa.
Ministan Ƙwadago Chris Ngige ya ce akwai rashin tunani a likitocin da ke neman a gyara masu tsarin biyan albashin CONMESS, sannan a biya su ariyas na tsarin albashi tun daga 2014.
Likitocin waɗanda ke cikin Ƙungiyar Likitocin Cikin Gida ta (NARD), sun bayar da wa’adi a ranar Asabar cewa a biya su dukkan ƙarin albashin su da kuɗaɗen ariyas, tun daga 2015.
Sannan kuma sun nemi a biya su kuɗaɗen alawus ɗin horaswa na 2023, wato MRTT.
Idan ba a biya su ba nan da makonni biyu, to za su tafi yajin aikin da ba su san ranar komawa bakin aiki ba.
Sun kuma yi tir da wani ƙudirin da ake neman amincewa da shi a majalisa, wanda ake ƙoƙarin kafa dokar da ta hana likitoci fita waje, har sai sun yi tsawon shekaru biyar su na aiki a Najeriya kafin su tsere zuwa ƙasashen waje.
Minista Ngige ya maida masu raddin cewa likitocin ba su da godiyar alherin da wannan gwamnatin ta masu.
Ya ce sun wuce makaɗi da rawa wajen neman ƙarin albashi da kuɗaɗen alawus.
‘Ni Ma Albashi Na Ya Yi Min Kaɗan, Bai Kai Naira Miliyan 1 A Wata Ba’ – Minista Ngige:
A wata tattaunawa da Ngige ya yi da gidan talabijin na Channels dangane da Ranar Ma’aikata, ya ce shi kan sa a matsayin sa na Minista albashin da ake biyan sa duk wata bai kai naira miliyan ɗaya ba.
Ngige ya ce Naira  942,000 ake biyan sa a wata.
Kuma a cikin kuɗin zai fitar da albashin hadimin sa, sannan kuma ba shi da wani alawus, sai da idan ya yi wata tafiya a waje, to shi ne za a biya shi Naira “100,000, Ƙaramin Minista kuma kuɗin alawus-alawus ɗin tafiye-tafiye na sa Naira 75,000 ne.”
Makonni biyu da su ka gabata, shi ma Karamin Ministan Ƙwadago, Festus Keyamo, ya bayyana cewa, “na fi samun kuɗi a sana’ar lauya fiye da abin da ya ke samu a matsayin minista.
“Kai bari ma na faɗa da babbar murya, ni fa aikin lauya da harkar dillancin gidaje ya fi min samun kuɗaɗe fiye da riƙe muƙamin minista.
Ta yaya za a ce babban lauya kama ta da ya shafe shekaru 30 ina aikin lauya da harkar kadarori da shiga tsakanin masu husuma a duniya ina samun kuɗi, amma a riƙa yi min kallon wai ban isa mallakar gida a Amurka ba?, inji Keyamo cikin raddin da ya mayar wa masu surutai bayan ya watsa wani bidiyon sa a tiwita, inda aka nuno shi a gidan sa da ke Amurka ya na zaune da kayan motsa jiki, inda ya ke hutu a can.
Ƙaramin Ministan Ƙwadago Festus Keyamo, ya maida wa masu sukar sa kakkausan raddi kan yadda ya mallaki gida a Amurka.
Lamarin dai ya faru ne bayan da ya watsa wani bidiyo a ranar Asabar, inda aka nuno shi ya na shaƙatawa a gidan sa da ke Amurka.
Masu suka da adawa da dama sun riƙa tambayar yadda aka yi ya mallaki gida Amurka.
Keyamo ya ce masu sukar sa ba su da ƙoshin tarbiyya da sanin ya kamata.
Ya ce ya mallaki kadarori a Amurka, ciki kuwa har da gidan da aka nuno shi a ciki ya na hutun shaƙatawa a Amurka.
Ya ce ya kwashe sama da shekaru 30 ya na neman kuɗi a aikin lauya,  ba a cikin Najeriya kaɗai ba,  har a ƙasashen waje.
“Tun kafin na zama minista na tara kuɗaɗen da na sayi gidaje.
Ya ce kuma ya fara bayyana wa Hukumomo kadarorin sa tun ma a shekarar da aka naɗa shi mamba a Hukumar NDIC.
Ya ce kuma dukkan kadarorin sa na da rajista a Hukumar CCB.
“Kuma a cikin fam ɗin da na bayyana kadarori na, duk na rubuta asusun ajiya ta na bankunan waje, da adadin kuɗaɗen da ke cikin kowane asusun.
Na yi haka a lokacin da aka naɗa ni Minista, cikin 2019.
“Kuma cikin 2021 na sai da na rubuta wa hukumomin da abin ya shafa, na ce masu ina so na kwashe kuɗi na da ke waje ajiye a asusun banki, zan sayi kadarori da kuɗaɗen, maimakon na bar su ajiye a banki.”
Ya ce mutane da dama sun raina shi, gani su ke yi bai cancanci mallakar kadarorin ba.
Matsalar Ƙarancin Likitoci A Najeriya:
Cikin watan Nuwamba, 2022, Kungiyar Likitocin Najeriya ta ce likitoci 24,000 ne kaɗai a Najeriya, sauran sun gudu Ingila, Saudiyya da Qatar.
A labarin wanda PREMIUM TIMES Haisa ta buga, Ƙungiyar Likitocin Najeriya (NMA), Rowland Uche, ya bayyana cewa a yanzu likitocin da su ka rage a Najeriya ba su wuce 24,000 ba, duk kuwa da cewa al’ummar ƙasar ta kai yawan mutum miliyan 200.
Jami’an Lafiya 13,609 Sun Shiga Ingila Daga Najeriya Cikin 2022 -Hukumar
Shige-da-ficen Ingila:
KAKAKIN MAJALISA: Kaduna ba ta cancanci samun kakakin majalisa ba don ba ta tsinana wa Tinubu komai ba a zaɓen shugaban kasa – Gagdi
Gagdi ya ce Jihar Kaduna ba ta tsinana wa APC komai ba a zaɓen  shugaban ƙasa.
Ya ce wannan rashin adalci da APC ta yi, ya zubar mata da ƙimar da ba ta za iya tirsasa mambobin majalisa su bi tsarin da jam’iyya ke so a bi ba wajen fitar da shugabannin majalisa.
Gagdi dai ya na wakiltar ƙananan hukumomin Pankshin/Kanam da Kanke.
Ya bayyana haka a ranar Litinin lokacin da ya ke ganawa da manema labarai a otal ɗin Hilton, ranar Talata, a Abuja.
“Don me aka zaɓe ni a Majalisar Tarayya ne?
Ai an zaɓe ni ne don na yi wa ƙasa ta wakilci, kuma na tabbatar an yi wa kowa adalci.
Ton ba zan bari jam’iyyar da aka zaɓe ni a ƙarƙashin ta kuma ta fito za ta yi rashin adalci, sannan ku yi tunanin na amince da rashin adalcin na ta.
“Na yi nazarin lamarin nan fa.
Kuma na yi maku bayani ƙarara, ko makaho da kurma da bebe duk sun yarda cewa an yi rashin adalci.
Amma wai ana ta batun hukuncin da jam’iyya ta yanke ba mai tayar da shi.”
APC Ta Yi Wa Yankin Mu Sakayyar Ƙoƙarin Mu Lokacin Zaɓe Mana:
Da ya ke magana dangane da bai wa Kaduna alfarmar fito da Tajuddeen Abbas ya zama Kakakin Majalisar Tarayya, Gagdi cewa ya yi idan aka yi la’akari da yawan ƙuri’un da APC ta samu a jihar Kaduna lokacin zaɓen shugaban ƙasa bai kai yawan da za a yi mata sakayya da shugabancin majalisar tarayya ba.
Ya ce Ƙaramar Hukuma ɗaya tal APC ta yi nasara a zaɓen Shugaban Ƙasa a Jihar Kaduna.
Don haka rashin adalci ne a bai wa Kaduna Kakakin Majalisar Tarayya sukutum, shi kuma yankin Arewa ta Tsakiya da ya haɗa da Filato, Benuwai, Nasarawa, Kogi, FCT Abuja da Neja su tashi a tutar babu.
“Shi dai Bola Tinubu ya ce zai yi wa yankunan da su ka yi biyayya da kyakkyawar sakayya.
To a jihar Kaduna dai Ƙaramar Hukumar Birnin Gwari kaɗai APC ta ci.
To don me za a bai wa Kaduna Kakakin Majalisar Tarayya?” Inji Gagdi.
MATSALAR TSARO: Dalilin da sojoji ke fama da ƙarancin kuɗaɗen  yaƙi da ta’addanci da ‘yan bindiga -Ɗanmajalisa
Shugaban Kwamitin Kasafin Kuɗi na Majalisar Tarayya, Muktar Betara (APC, Barno), ya bayyana cewa kasafin harkokin tsaro na fuskantar ƙarancin kuɗi ne saboda maƙudan kuɗaɗen da ake warewa na tafiya ne wajen biyan albashi da ayyukan yau da kullum, maimakon wajen gudanar da manyan ayyuka.
Betara ya ce wannan irin kason kasafin kuɗi na shafar jajircewar ayyukan jami’an sojoji wajen yaƙi da ta’addanci da ‘yan bindiga.
Ya bayyana haka ne a lokaci da ya ke zantawa da manema labarai dangane da batun gyaran Dokar Kasafin Kuɗi ta 2022.
Ya ce aƙalla majalisa ta amince a biya ‘yan sanda albashin Naira biliyan 182.
A ranar Alhamis ɗin nan ce Kwamitin Lura da Sauran Kayayyaki ya amince da rahoton Kwamitin  Kasafin Kuɗaɗe kan kwaskwarimar dokar kasafin, kamar yadda Shugaba Muhammadu Buhari ya nema su amince ɗin.
A ciki kuwa har da batun biyan ‘yan sanda albashin Naira biliyan 50.
Betara ya ce matsalar sojoji ta ƙarancin kuɗaɗen biyan manyan ayyuka ce da kuma ayyukan yau da kullum da ba su da su a wadace cikin kasafin kuɗaɗe.
Ya ce albashin Sojojin Najeriya kaɗai na lashe Naira biliyan 400, alhali kuma adadin kuɗaɗen kasafin manyan ayyuka ba su wuce Naira biliyan 30 ba.
Ya ce ƙarin da aka yi wa ‘yan sanda kuma ya ce duk a wajen biyan albashi za a kashe su.
“Mu na cewa ana danƙara wa Hukumar Sojoji kuɗaɗe, amma wai ba su yin komai ko kuma ba su yin abin da ya dace su yi da kuɗin.
To ku sani albashi ke cinye kashi 80 bisa 100  na kasafin kuɗin Sojojin Najeriya.
Kuɗaɗen ayyukan yau da kullum ba su ma wuce Naira biliyan 20 da ɗan wani abu ba.
Kasafin manyan ayyukan sojoji kuma Naira biliyan 37.
“Don haka idan ku ka kalli kasafin kuɗaɗen, za ku ga duk holoƙo ne, hadarin kaka.”
Rashawa da sakwarkwacewar sashen shari’a su ke ruruta sojoji, SSS da ‘yan sanda ke cin mutuncin jama’a a Najeriya -Gwamnatin Amurka
Gwamnatin Amurka ta bayyana cewa hukumomin sojan Najeriya, SSS da ‘yan sanda na take haƙƙin jama’a a ƙasar saboda lalacewar rashawa da sakwarkwacewar sashen shari’a.
Gwamnatin Amurka ta bayyana haka a cikin wani Rahoton Take Haƙƙin Jama’a na 2021 da Ma’aikatar Harkokin Wajen Amurka ta wallafa, kuma ta fitar a ranar Talata.
Rahoton ta taɓo batutuwa da dama, ciki har da take haƙƙin jama’a, rashawa, cin hanci da satar kuɗin gwamnati da kuma yadda ɓangarorin hukumomin soja, SSS da na ‘yan sanda ke yawan take haƙƙin jama’a ba gaira ba dalili.
Sannan kuma Amurka ta zargi jami’an tsaron Najeriya su na aikin da ya saɓa ƙa’idar dokar farar hula, ba tare da jin tsoron za a hukunta su ba, ko tunanin mummunar illar da ɓarnar da suke tabkawa za ta haifar ba.
“Cin zarafi da cin zalin, rashawa da cin hanci da satar kuɗin gwamnati, sun kasance manya a sahun gaban matsalolin da ke addabar ɓangarorin sojojin Najeriya, SSS da ‘yan sanda.” Haka dai Gwamnatin Amurka ta bayyana.
“Duk da cewa ‘yan sanda, sojoji da SSS su na a ƙarƙashin mulkin farar hula ne, amma su kan wuce-gona-da-iri su na take haƙƙin jama’a.
“Ko dai su riƙa yin amfani da ƙarfin tsiya su na dannewa da tarwatsa masu zanga-zanga, ko wajen kamen masu laifi, ko kuma amfani da barkonon tsohuwa, daga nan kuma su riƙa bin masu zanga-zanga su na lakaɗa masu dukan tsiya.
Wani rahoto da Ofishin Majalisar Ɗinkin Duniya mai lura da Laifukan Ƙwayoyi (UNODC), ya fallasa cewa ‘yan Najeriya da jamian karɓar haraji na ƙasar ne  suka fi karɓar cin hanci da toshiyar baki.
Rahoton ya ce kashi kashi 29.7 na cin hanci da toshiyar bakin naira biliyan 400, duk ‘yan sanda a ke ba kuɗin.
Kuma sai ka biya sannan za yi maka abin da ka nema.
Rahoton ya kuma nuna yadda kwamitin sirri da hukumomin tsaro ke kafawa su binciki zarge-zargen cin zarafi ke kasancewa a cikin sirri, ba a jin yadda lamarin, sai a bar ‘yan Najeriya cikin duhu.
Amurka ta kafa hujja ko misali da Kwamitin Binciken Zargin Kashe-kashen #EndSARS na Jihar Legas, cikin 20220.
Ta kuma yi tsokaci kan yadda ake garƙame mutanen da ba su ji ba, ba su kuma gani ba.
RUFE ƘOFA DA ƁARAWO: Buhari ya yafe wa Dariye, Nyame laifin satar kuɗin talakawa, ya yi wa wasu 157 afuwa
Majalisar Zartaswa ƙarƙashin ikon Shugaba Muhammadu Buhari ta yafe wa tsohon Gwamnan Jihar Filato, Joshua Dariye da tsohon Gwamnan Taraba, Jolly Nyame, waɗanda yanzu haka ke ɗaure a kurkuku, bayan yanke musu hukuncin satar maƙudan kuɗaɗen talakawan jihohin su.
Gwamnonin biyu a cikin mutum 159 da aka yafe wa laifukan da su ka aikata, a taron da Majalisar Zartaswar ta yi ranar Alhamis a Fadar Shugaban Ƙasa.
Daga cikin sauran waɗanda aka yafe wa ɗin, akwai tsohon janar kuma Minista a zamanin mulkin Abacha, Tajudeen Olariwaju, Kanar Akiyode, tsohon hadinin Mataimakin Abacha, watau Janar Oladipo diya da sauran dukkan jami’an sojojin da aka ɗaure waɗanda aka kama da laifin yunƙurin juyin mulkin Gideon Orkar, cikin 1990.
Majiya daga Fadar Shugaban Ƙasa ta ce an yafe wa Dariye da Nyame ne bisa dalillai na rashin lafiya da kuma tsufa.
Shekarun Nyame 66, ya yi Gwamnan Jihar Taraba daga 1999 zuwa 2007.
An ɗaure shi shekaru 12 a kurkukun Kuje.
A cikin 2020 ne Kotun Koli ta jaddada amincewa da ɗaure shi.
Shi kuma Dariye shekarun sa 64.
Ya yi Gwamnan Filato daga 1999 zuwa 2007, ya na kurkuku ne saboda satar Naira biliyan 2.
An ɗaure shi ya na sanata cikin 2018.
Amma bai tafi kurkuku ba har sai da ya kammala wa’adin sa cikin 2019.
Da farko kotu ta ɗaure shi shekaru 14, amma Kotun Ƙoli ta maida hukuncin shekaru 10.
Taron Majalisar Ƙoli dai ya samu halartar dukkan tsoffin shugabannin Najeriya da ke raye, in bada Olusegun Obasanjo, wanda a yanzu haka ke Amurka ana duba lafiyar su.
Su Wane Mambobin Majalisar Ƙoli:
Shugaban Ƙasa (shugaban majalisa).
Mataimakin Shugaban Ƙasa (mataimakin shugaban majalisa).
Dukkan tsoffin shugabannin Najeriya na dimokraɗiyya da na soja.
Dukkan tsoffin Shugabannin Kotunan Najeriya.
Shugaban Majalisar Dattawa.
Kakakin Majalisar Tarayya.
Dukkan gwamnoni masu mulki a yanzu.
Antoni Janar na Tarayya, Ministan Shari’a na yanzu.
GARKUWA DA FASINJOJIN JIRGIN ƘASA: Gwamnati na ƙoƙarin ganin an ceto waɗanda aka kama -Lai Mohammed
Gwamnatin Tarayya ta bayyana cewa ta na yin dukkan ƙoƙarin da ya dace wajen ganin ta ceto dandazon fasinjojin jiragen da aka yi garkuwa da su a dajin Kaduna, ciki watan Maris.
Ministan Yaɗa Labarai Lai Mohammed ne ya bayyana wa manema labarai haka a Faɗar Shugaban Ƙasa, jim kaɗan bayan kammala taron Majalisar Zartaswa ta Ƙasa, a ranar Laraba.
Mohammed ya ce duk da dai ba zai bayyana wa ‘yan jarida takamaiman irin ƙoƙarin da ake yi ba, “amma dai ina tabbatar ma ku da cewa a yanzu ɗin nan da mu ke magana, ɓangaren gwamnati daban-daban na can na yin ƙoƙarin ganin an ceto mutanen da ran su da lafiyar su.”
Minista Lai Mohammed ya ƙara da cewa “abin da gwamnatin tarayya ke yi ba abu ba ne da za a fito a wurin taron manema labarai ana yayata shi ba.
Ya ce musamman saboda akwai butun rayuwar waɗanda ake tsare da su, kada lamarin ya dagule  masu.
“Amma dai ɓangarorin jami’a tsaro da dama na aiki ba dare, ba rana domin bin-diddigin yadda harin da garkuwar su ka faru domin lalubo yadda za a ceto su da ran su da lafiyar su.”
PREMIUM TIMES ta buga labarin yadda aka kai wa jirgin hari a ranar 28 Ga Maris, bayan jirgin ya bar Abuja, kan hanyar sa ta zuwa Kaduna, tsakanin Katari.
Aƙalla mutum 8 aka bada rahoton mutuwar su.
Ƴan bindiga sun yi garkuwa da dalibai mata a jihar Zamfara
Ƴan bindiga sun yi garkuwa da dalibai mata da ba a san adadin yawan su ba a kwalejin kiwon lafiya da ke Tsafe jihar Zamfara.
Tsafe na daya daga cikin garuruwan dake fama da hare-haren ƴan bindiga a jihar Zamfara.
Wata majiya a garin ta bayyana wa PREMIUM TIMES cewa ƴan bindigan sun kai hari rukunin gidajen  daliban wajen karfe 11:24 na daren Talata sannan suka yi garkuwa da dalibai mata dake zama a gidan.
Dama dai wannan gidan haya ne wanda ɗalibai ke zama a cikin su.
Yayan ɗaya daga cikin matan da aka yi garkuwa da su Asamau Salisu, Usman Abdullahi, ya ce sun tashi da safen Laraba ne da labarin cewa  an yi garkuwa da ‘yar uwar su.
Bayan haka kakakin rundunar ‘yan sandan jihar Mohammed Shehu ya tabbatar yin garkuwa da daliban kwalejin ranar Laraba da safe.
Shehu ya ce ‘yan bindigan sun afka wani gidan haya da karfe 3 na safiyar Laraba suka yi garkuwa da mata hudu.
“Tabbas kamar yadda wasu gidajen jaridu suka buga  ‘yan bindigan sun kai hari wani gidan haya dake kusa da kwalejin da dalibai ke zama inda suka yi garkuwa da mata biyar sai dai daya daga cikin su ta gudu ta dawo gida.
Shehu ya tabbatar cewa rundunar ta aika da jami’an ta domin ceto daliban da ƴan bindigan suka tafi da su.
Ƴan bindiga sun kashe dagacin Maisamari a yayin da yake sallar Isha’i bayan buɗa baki
Ƴan bindiga sun kashe dagacin garin Maisamari  Sufiyanu dake karamar hukumar Sardauna, Jihar Taraba.
Mazauna garin Maisamari sun shaida cewa ƴan bindigan sun kawo hari masallacin a daidai dagacin yan ciki yana sallar Isha’i tare da jama’a.
Wannan hari ya zo kwanaki biyu kacal bayan ƴan bindiga sun kai hari kananan hukumomin Gassol da Karim Lamido dake jihar.
Jihar Taraba na daga cikin jihohin da suka yi ƙaurin suna a yankin Arewa Maso Gabas da hare-haren ƴan bindiga ya yi tsanani, ma samman garkuwa da mutane.
Sanata Abdullahi Adamu ya yi murabus daga majalisa, ya kama aikin APC gadan-gadan
Sanata Abdullahi Adamu ya aika da wasikar yin murabus daga majalisar dattawa.
Shugaban Majalisar, Ahmed Lawan ne ya karanta wasikar inda ya ce Sanata Abdullahi Adamu ya yi murabus ne domin ya fuskanci aikin shugabancin jam’iyyar APC wanda ya ke shugabanta.
Haka shima Abubakar Kyari dake wakiltar Barno ta Arewa a Majalisar Dattawan ya yi murabus daga majalisar.
An zabi Kyari mataimakin shugaban jam’iyyar na yankin Arewa.
Bisa wannan sanarwa, shugaban majalisar dattawa Ahmed Lawan zai aika wa hukumar Zabe  domin a gudanar da zabe a kujerun sanatocin biyu.
Jami’an tsaro sun tafka kuskure, an yi zaton ƴan bindiga ne aka kama ashe ba haka bane, a gafarce mu – Rundunar Ƴan sanda
Kwwmishinan ƴan sandan jihar Kaduna Yekini Ayoka ya bayyana ce jami’an tsaro sun yi kuskure wasu makiyaya da ke bin sawun shanun su da aka sace a matsayin ƴan bindiga.
Idan ba a manta ba an rika yaɗa wani faifan bidiyo a shafukan sada zumunta da ke nuna wasu mutane da dama sojoji na jejjefa su cikin mota a matsayin ƴan bindiga suna kama.
Bayan bincike da aka gudanar an gano ashe jami’an tsaro sun yi kuskure ne.
Waɗanda suka kama babu abinda ya haɗa su da ta’addanci, hasali na sun fito ne neman shanun su da ƴan bindiga suka sace musu.
” An tafka kuskure matuka domin a gaskiya waɗannan mutane da aka rika jejjefawa cikin mota ba ƴan bindiga bane.
Suma hari aka kai musu aka sace musu shanu, shine suka fito neman shanun su.
” Sun yi arangama da ƴan kungiyar banga na kauyukan Kakura da ke karamar hukumar Chikun a cikin daji a lokacin da suma suka biyo sawun ƴan bindigan.
Sun yi batakashi a tsakanin su kafin daga baya aka kane ashe suma ƴan bindigan suke nema.
” Daga nan ne jami’an tsaro suka dira dajin inda suka kama su duka suka rika loda su a bayan mota.
Kwamishina Yekini ya ce tuni an garzaya da waɗanda suka ji rauni asibitin sojoji na 44 domin a basu magani.
Fitaccen malami Sheikh Ahmed Gumi, ya karanta wasika daga kungiyar Fulani makiyaya a lokacin karatun tafsiri inda ya ke bayyana rashin jin daɗin su bisa cin mutuncin da jami’an tsaro suka yi musu duk da ko cewa suma suna fama da hare-haren ƴan bindigan ne.
Gumi ya ce jami’an tsaro ba su nuna kwarewa a abinda suka aikata ba.
MAI RABON GANIN BAƊI: Ƴan sanda sun ceto mutum 39 da ƴan bindiga suka yi garkuwa da su Zamfara
Rundunar ‘yan sandan jihar Zamfara ta bayyana cewa ta ceto mutum 39 da ‘yan bindiga suka yi garkuwa da su a dajin Karanya dake karamar hukumar  Kauran Namoda.
Kakakin rundunar Mohammed Shehu ya sanar da haka a wata takarda da aka raba wa manema labarai a garin Gusau.
Shehu ya ce ‘yan bindiga sun yi garkuwa da wadannan mutane daga kauyukan dake kananan hukumomin  Maru da Bungudu.
Ya ce daga cikin mutum 39 din da aka ceto akwai maza 8, mata 15 sannan a cikin su akwai mata masu jego da Yara kanana 16.
Shehu ya ce rundunar ta yi wannan nasara ne a dalilin hada hannun da rundunar ta yi da sojoji domin farautar ‘yan bindiga a Dabar Magaji dake  dajin Kadanya wanda ya taso tun daga karamar hukumar Kaura Namoda zuwa Maradun.
“An kai mutanen asibiti domin duba lafiyar su daga nan za a damkasu hannun shugabannin kananan hukumomin su domin a mai da su garuruwan su.
Bayan haka rundunar operation Hadarin Daji  ta kama masu aikata miyagun aiyuka mutum 10.
Daga cikin mutum 10 din da rundunar ta kama akwai mutum 3 dake da hannu wajen yin garkuwa da mutum biyu a ƙauyen Fakon Idi dake  Talatan Mafara da Satan wayoyin salula biyu a Gusau.
Rundunar na zargin su da kai wa mutane da Fulani  hari a kasuwan Dogon Kade.
‘Bani da ɗan da ya yi girman tsayawa takarar shugaban kasa’ – Tinubu ga Osinbajo
Tsohon gwamnan jihar Legas, Bola Tinubu ya bayyana cewa bashi da ɗan da ya kai matsayin bayyana kansa ɗan takarar shugaban kasa a Najeriya.
Wannan shine ne amsar da Tinubu ya baiwa ƴan jarida da suka tambaye shi me zai ce game da fitowa takarar shugaban kasa da mataimakin shugaban kasa yayi yau Litinin.
“Me za ka ce game da fitowa takara da ‘Ɗan ka’ ‘Yemi Osinbajo’ ya yi?
” Bani da ɗan da ya isa fitowa takarar shugaban kasa.
Tinubu ya yi ganawa ta musamman da wasu daga cikin gwamnonin jam’iyyar APC a gidan gwamnan Kebbi a Abuja.
Wannan ganawa na da nasaba ne da cigaba da tattaunawa da Tinubun yake yi da ƴaƴan Jam’iyyar APC kan takararar shugabancin kasar nan da yake da burin yi.
Sai dai kuma kamar yadda aka sani, a safiyar Litinin ɗin yau, mataimakin shugaban kasa Yemi Osinbajo ya bayyana aniyarsa na yin takarar shugaban kasa a 2023.
Wannan abu ya jawo cecekuce a shafukan sada zumunta inda wasu da dama ke ganin cin amana ne Osinbajo yayi na fitowa takara a daidai Tinubu wanda shine ya goya shi a siyasance har ya kai inda yake a yanzu a siyasa.
Masu yun sharhi na ganin cewa tunda Tinubu ya nuna aniyarsa na yin takarar shugaban ƙasa, bai kamata a ce Osinbajo ya fito takara ba kwata-kwata.
Maimakon haka sai dai ya mara wa Tinubun baya hakarsa ya cimma ruwa.
Dokoki 6 waɗanda Buhari ya sa wa hannu, ciki har da yi wa malamai ƙarin shekarun yin ritaya
Shugaba Muhammadu Buhari ya sa wa ƙudirori shida hannu sun zama doka, ciki har da Cibiyar Horas da ‘Yan Sanda ta Wudil a Jihar Kano, wadda a yanzu doka ta amince ta riga yin kwasa-kwasai na digiri da bayar da horon ƙwararru.
Kakakin Yaɗa Labaran Shugaba Buhari Buhari, Garba Shehu ne ya bayyana haka a cikin wasu bayanai biyu da ya fitar ƙarshen mako.
Shehu ya ce dokar Cibiyar Horas da Jami’an ‘Yan Sanda ta Wudil na ɗaya daga cikin dokokin shida da Shugaba Buhari ya sa wa hannu a ranar Juma’a.
Dokar Ƙarin Wa’adin Ritayar Malamai Daga Shekaru 60 Zuwa 65:
Wata doka da Buhari ya sa wa hannu ita ce Dokar Ƙarin Shekaru Biyar ga malaman makarantu daga yin ritaya idan sun kai shekaru 60, wadda yanzu aka ƙara masu shekaru 5, ta koma 65 kenan.
Dokar Kula Da Magungunan Dabbobi:
Ita kuma wannan, doka ce wadda ta samo asali daga Dokar Kula Da Dabbobi ta A17, ta shekarar 2004.
An kafa wannan doka ce domin kare lafiyar dabbobi, ganowa da binciken cututtuka da magance ciwace-ciwacen dabbobi.
Dokar ta kuma ƙunshi matakan sa-ido kan magungunan dabbobi, abincin su, da kuma kula da ingancin lafiya da abincin su.
Dokar Cibiyar Horas Da ‘Yan Sanda Ta 2021:
Wannan doka ta samar da hurumin amincewa wannan kwaleji da ke Wudil a Jihar Kano ta fara gudanar da kwasa-kwasai na digiri da kuma bayar da horon ƙwarewa domin Inganta ayyukan ƙwararru a fannoni daban-daban.
Daga yanzu ita wannan Cibiya ko Kwaleji za ta kasance shugaban ta tilas sai ya kai muƙamin Mataimakin Sufeto Janar na ‘Yan Sanda (AIG).
Kuma Hukumar Kula da Aikin Ɗan Sanda (PSC) ce ke da alhakin naɗa shi, bayan Sufeto Janar ya miƙa sunan sa a matsayin wanda ya cancanta.
Haka dai Sashe na 8 na dokar ya tanadar.
“Babban Hadimin Shugaba Buhari a Fannin Harkokin Majalisar Tarayya, Umar El-Yakubu ya halarci zaman sa wa dokokin hannu tare da Buhari a Fadar Shugaban Ƙasa.”
Dokar Kafa Hukumar Gyaran Dokokin Najeriya, Ta 2022:
Doka ce mai asali daga Dokar kafa Dokokin Najeriya ta N118, ta shekarar 2004.
A yanzu ta zama Dokar kafa Hukumar Gyaran Dokokin Najeriya ta 2022.
Wannan doka za ta riƙa gyara da kuma inganta ayyukan gudanar da doka bisa tsari mafi cancanta da ƙa’ida.
Dokar Cibiyar Kula Da Lafiya Ta  Hong, Ta 2022:
Wannan doka ta amince da kafa ‘Federal Medical Centre a Hong, Jihar Adamawa.
Wannan cibiya ko asibiti zai riƙa kasancewa a ƙarƙashin shugabancin Babban Daraktan Litika, wanda Shugaban Ƙasa ne kaɗai ke da iznin naɗa shi, bisa shawarar Ministan Lafiya, kamar yadda Sashe na 9 na dokar ya tanadar.
FAƊUWAR GABA HASARAR NAMIJI: Bani tsoro ko fargabar haɗa kafaɗa da Tinubu, Amaechi a zaɓen fidda gwanin APC – Yahaya Bello
Gwamnan Kogi kuma ɗan takaran shugaban kasa a jam’iyyar APC, Yahaya Bello ya ce ba shi fargabar haɗa kafaɗa da Bola Tinubu, Rotimi Amaechi a kokuwar samun tikitin zama ɗan takaran shugaban kasa a jam’iyyar APC.
Gwamna Bello ya ce akwai matasa sama da miliyan 16 da suka yi katin zaɓe domin kawai su jefa masa kuri’a ne idan zaben 2023 ya zo.
” Ni dai a shirye nake.
Matasa da mutanen Najeriya sun amince da ni kuma ni ne za su zaɓa a zaben 2023.
Saboda haka ko shakka babu ina da kyakkyawar yaƙinin cewa nine zan lashe zaɓen 2023.
Da aka yi masa tambaya game da ko baya fargabar gamuwarsa da gaggan ƴan siyasa kamar su Bola Tinubu, Rotimi Amaechi, David Umahi da suka bayyana aniyarsu na yin takarar kujerar shugaban kasa a jam’iyyar APC gwamna Bello ya ce ” Bani shakkar gamuwa da koma waye a fagen gwabzawa.
Tinubun ne ko Amaechi, kai koma waye.
A shiga fili a buga a gani, duk sai na kada su.
” Ayyukan cigaba da nayi a jihar Kogi sun isa a zaɓe shugaba kasa.
” Lallai na yarda Tinubu da sauransu ne suka dasa tubalin da aka dora ginin kafa jam’iyyar APC, amma kuma kangon gini bai isa ace ya zama gida ba sai an ɗora masa abubuwa da dama, waɗannan abubuwa kuwa sune namu gudunmawar.
Gwamna ya amsa waɗannan tambayoyi ne a wajen taron musayen ra’ayoyi na ƴan jarida da editoci karo na biyu wanda ake shiryawa karkashin gwamna Bello.
Sojoji sun kashe ‘yan bindiga 80 a yankin Arewa maso Yamma da Arewa ta Tsakiya – Hukumar Tsaro Ta Kasa
Hedikwatar Hukumar tsaron ƙasa DHQ ta bayyana cewa dakarun Najeriya dake aiki a karkashin rundunonin Operation Thunder Strike, Safe Haven, Hadarin Daji sun kashe ‘yan bindiga 80 a yankin Arewa maso Yamma da Arewa ta Tsakiya.
Darektan yada labarai na hukumar manjo-janar Bernard Onyeuko ya sanar da haka ranar Alhamis a Abuja da yake bada bayanai game da aiyukan da dakarun suka yi daga ranar 25 ga Maris zuwa 7 ga Afrilu.
Onyeuko ya ce a jihohin Kaduna da Niger Operation Thunder Strike sun kashe ‘yan bindiga 34 sannan sun kama bindigogi 14 da babura 17.
Ya ce a ranar 30 ga Maris rundunar sojin sama ta kashe ‘yan bindiga da dama a kan babura dake wucewa ta hanyar Akilibu-Sarkin Pawa a kauyen Mangoro dake tsakanin jihar Kaduna da Niger.
Rundunar ta kuma kashe ‘yan bindiga 33 ranar 30 ga Maris bayan rundunar sojin sama ta hango ‘yan bindigan a jirgi a kusa da Kusasu.
Ya ce rundunar Operation Hadarin Daji sun kashe ‘yan bindiga 10, sun ceto mutum 5 da aka yi garkuwa da su sannan sun kama ‘yan bindiga 7 a jihohin Sokoto da Zamfara.
Rundunar ta kuma kwato makamai da dama a tsakanin wannan lokaci.
Onyeuko ya ce Operation Whirl Stroke ta yi sintiri a bangarori da dama domin ganin ta rage aiyukkan ‘yan bindiga.
Rundunar ta kama ‘yan bindiga 9, ta kashe 3 sannan ta kama mamamai da dama.
Ɗan shugaban cocin RCCG  ya nemi afuwar fastocin cocin da ya kira awakai
Ɗan shugaban cocin ‘Redeemed Christian Church of God (RCCG) Enoch Adeboye kuma fasto a cocin  Leke Adeboye ya nemi afuwar fastocin dake wa’azi a cocin mahaifinsa da ya kira su awakai.
“Ina so na yi amfani da wannan dama domin na nemi afuwan fastocin dake aiki a cocin RCCG da na kira su awakai a shafi na na Instagram dake yanar gizo.
“Ina rokon gafarar su bisa ga abin da na rubuta domin na rubuta shi ba da nufin na bata wani ko na zagi wani ba.
Kafin hakan ya faru Adeboye ya rubuta a shafinsa na Instagram cewa duk fastocin dake wa’azi a cocin mahaifinsa awakai ne.
A rubutun da ya yi Adeboye ya ce “A kan wani dalilin fasto zai tashi ya yi wa’azi bayan ‘Daddy GO’ ya kammala wa’azi?!
Kai ba dabba bane amma akuya ne kai.
Rubutun da Adeboye ya yi ya jawo cecekuce daga mambobin cocin da sauran mutane a Najeriya.
KATSINA BA LAFIYA: ‘Yan bindiga sun yi wa attajiri takakkiya har gida, suka kashe shi, suka arce da ‘yar sa
Mutanen ƙauyen Gidan Daudu sun ga tashin hankali da dare a ranar Talata, yayin da ‘yan bindiga su ka darkaki garin, suka kashe babban attajirin da ake taƙama da shi.
Maharan waɗanda su ka je a kan babura ɗauke da zabga-zabgan bindigogi, sun darkaki gidan Sale Auta wajen ƙarfe 9 na dare, suka fito da shi waje, sannan suka bindige shi.
Majiya ta tabbatar wa wakilin mu cewa maharan sun yi gaba da wata ‘yar Sale Auta, mai suna A’isha da kuma wasu mutum bakwai.
Auta dai ɗan kasuwa ne, kuma ƙasaitaccen attajirin ƙauye da ke Gidan Daudu.
Washegari Laraba ne wani mazaunin Ƙanƙara mai suna Magaji Basiru, ya shaida wa wakilin mu cewa, “maharan dama takakkiya su ka yi wa wanda suka kashe ɗin.”
“Misalin ƙarfe 9 na dare suka isa ƙauyen.
A lokacin ni ina Ƙanƙara.
Sun kutsa cikin gidan sa kuma suka fito da shi waje, sannan su ka bindige shi.
“Kuma sun kama wata ‘yar sa budurwa, mai suna A’isha, tare da mutum bakwai duk suka yi gaba da su.”
Kakakin Yaɗa Labaran ‘Yan Sandan Jihar Katsina Gambo Isa ya shaida wa wakilin mu cewa zai bibiyi lamarin sannan ya kira shi.
Sai dai har lokacin haɗa wannan labarin bai waiwaye shi ɗin ba.
Jihar Katsina na sahun gaba cikin jihohin da zaman lafiya ya gagara a wasu ƙananan hukumomi masu yawa shekaru da dama.
‘Yan bindiga na addabar yankunan jihar da hare-hare, kashe-kashe da garkuwa da mutane ana biyan ɗimbin kuɗin fansa.
Dubban ɗaruruwan mutane a jihar Katsina sun yi gudun hijira saboda farmakin da ake kai masu.
Wasu yankuna da dama noma ya gagara, kuma ana kama matan aure da ƙananan ‘yan mata ana nausawa da su cikin daji ana lalata da su tsawon kwanaki ko watanni.
Sai dai kuma duk da haka, kwanan baya ne Gwamna Aminu Masari na jihar ya ce ba a taɓa samun gwamnatin da ta kawo wa talakawa alheri, kamar Gwamnatin Shugaba Muhammadu Buhari ba.
Ƴan bindiga sun saki babban manajan bankin Gona, BOA Alwan Ali-Hassan
Majiya dake kusa da iyalan babban manajan Bankin Ayyukan Gona, Alwan Ali-Hassan ya sanar da dawowar sa gida daga hannun ƴan bindiga.
Daily Nigerian ta buga cewa ɗan uwan Ali-Hassan sun biya kuɗin fansa kafin a ka sake sa.
Ali Hassan na daga cikin waɗanda ƴan bindiga suka  yi awon gana da a harin jirgin kasa da suka kai a cikin makon jiya.
Gwamnatin Kaduna ta ce mutum 8 ƴan bindigan suka kasa sannan da yawa daga cikin matafin sun ji rauni.
Sannan maharan sun sace wasu da dam daga cikin matafiyan.
DOKAR RUFE LAMBOBIN WAYA: Yadda aka  rufe layukan waɗanda suka yi rajistar NIN wajen rige-rigen cika aiki daga kamfanonin sadarwa
A ranar Talata ce kamfanonin sayar da lambobin waya suka fara aiki da dokar kulle duk wani layin da ba a yi masa rajistar haɗa shi da Katin Ɗan Ƙasa ba, wato ‘National Identification Number’, wadda ake kira ‘NIN’ a taƙaice.
Sai dai kuma dukkan kamfanonin na MTN, Glo, Airtel da 9mobile sun fara zartas da kullewar a hargitse, domin sun riƙa kulle har da layukan ɗimbin waɗanda sun rigaya sun yi rajistar haɗa lambobin na su da lambar ‘NIN’ ɗin su.
Waɗanda abin ya shafa sun riƙa nuna fushin su a fili da kuma a soshiyal.
Su na nuna cewa abin mamaki da haushi da takaici, sun haɗa lambobin wayoyin su da lambar NIN ɗin su, amma duk da haka an kulle masu layukan wayoyin su.
Dokar dai ta umarci kamfanonin sayar da layukan waya su kulle wadda ba a yi wa rajista da NIN ba, ta yadda ba za a iya yin kira da lambar ba, sai dai a kira lambar kawai.
Sai dai an yi uzirin cewa da zarar an yi wa lambar rajista da NIN, za a buɗe ta mai lambar ya iya yin kira.
“Ni fa ban gane wannan jangwangwama ba.
Ya za a kulle min layi alhali tun tuni na haɗa layi na da lambar ‘NIN’ ɗi ta?
Wa ya yi min haka?
Wannan ai rashin iya aiki ne.
Ta yaya za a ce sai mun yi wannan gaganiyar banza a ƙasar mu?
Haba!” Haka wani mai suna Onyekachi ya rubuta a shafin sa na Tiwita.
Ɗimbin mutane a garuruwa daban-daban sun riƙa bayyana irin halin da suka shiga bayan an kulle masu lambobi, alhali kuma sun haɗa lambobin da lambar su ta NIN.
PREMIUM TIMES HAUSA ta gano cewa kamfanin MTN ya riƙa tura saƙo ga layukan da ya kulle, mai ɗauke da cewa:
“Mu na sanar da kai cewa mun bi umarnin hukuma, mun kulle layin ka saboda ba ka yi masa rajistar haɗa shi da lambar Katin Ɗan Ƙasa ta NIN ɗin ka ba.
Daga yau ba za ka ƙara yin kira da layin ba, sai dai a kira ka kaɗai.
Idan ka na so ka haɗa shi da lambar NIN ɗin ka, ka danna *785#.”
Ranar 4 Ga Afrilu ne wa’adin rufe duk layin wayar da ba a haɗa da lambar shaidar ɗan ƙasa (NIN) ba -Gwamnatin Tarayya.
Gwamnatin Tarayya ta bada umarnin daga ranar Talata, 4 Ga Afrilu a kulle duk wani layin wayar da mai shi bai haɗa da lambar katin shaidar ɗan ƙasa (NIN) ba.
Wata sanarwar da Kakakin Hukumar Sadarwa ta Ƙasa (NCC) shi da Kakakin Hukumar  Rajistar Katin Shaidar Ɗan Ƙasa (NICM) su ka sa wa hannu, ta bayyana cewa “duk layin wayar da aka kulle daga ranar Talata, ba za a buɗe shi ba, har sai an yi masa rajistar haɗa shi da lambar NIN ɗin mai shi tukunna.”
Sanarwar mai ɗauke da sa hannun Ikechukwu Adinde na NIN da Kayode Adegoke na NICM da suka fitar a ranar Litinin, ta ce “Shugaba Muhammadu Buhari ya amince daga ranar 4 Ga Afrilu, 2022 a kulle duk wani layin wayar da mai shi bai haɗa shi da lambar katin shaidar ɗan Najeriya ba ta NIN.
Sai ranar da ya haɗa sannan za a buɗe masa.
“Kuma an haramta wa layin nasa yin kira, har sai ya yi rajistar haɗa layin da lambar sa ta NIN tukunna.”
An dai bada umarnin kulle layukan ne bayan da aka riƙa ɗage ranar kullewar har sau 10, tun bayan fara yin aikin rajistar haɗa layukan waya da lambar NIN a cikin Disamba, 2020.
Tun farko dai an bijiro da tsarin ne domin a daƙile masu garkuwa da mutane su na neman kuɗin fansa.
Hakan ya sa Gwamnatin Tarayya a ƙarƙashin Ma’aikatar Sadarwa ta Ƙasa ta bijiro da tsarin, a matsayin dabarar gano ɓatagari, da kuma lambar da su ka yi kira da ita.
Sai dai kuma duk da kusan lambobin waya miliyan 125 ne aka nemi a haɗa su da NIN, har yau mutum miliyan 78 ne kaɗai su ke da kati ko lambar shaidar ɗan ƙasa (NIN).
Sannan kuma har yau ‘yan bindiga da masu garkuwa da mutane na ci gaba da amfani da layukan waya masu rajista da marasa rajista su na kiran iyalan waɗanda suka kama, ana kai masu kuɗin fansa.
HARIN JIRGI: Tinubu ya baiwa gwamnatin Kaduna gudunmawar naira miliyan 50
Jagoran jam’iyyar APC Bola Tinubu kuma ɗan takaran shugaban kasa a APC ya baiwa gwamnatin Kaduna gudunmawar naira miliyan 50 domin ɗawainiyar waɗanda harin ya ritsa da su.
Tinubu ya bayyana wannan kyauta ta sa ne a jawabin sa a garin Kaduna a wajen jawabin da ya yi a fadar gwamnatin jihar.
Ya yi ziyarar  jaje ne ga gwamnan jihar Kaduna Nasir El-Rufai da mutanen jihar bisa abinda ya faru.
Ya kuma ƙara da cewa wannan kuɗi ya bada su ne a matsayin gudunmawa ga gwamnatin Kaduna domin kula da waɗanda suka jikkita a harin da kuma domin tallafi ga gwamnatin jihar na ɗawainiya da take yi.
Idan ba a manta ba, a ranar Litinin makon jiya ƴan bindiga suka kai hari kan jirgin kasa da ya taso cike da fasinjoji daga Abuja zuwa Kaduna.
Maharan sun kashe mutum 8, sun jikkata da dama wanda ke kwance yanzu haka a asibitin sojoji na 44.
Sannan kuma sun yi garkuwa da matafiya da dama.
Yadda ƴan bindiga suka kashe sojoji 11 suka ji wa 19 rauni a harin Birnin Gwari, jihar Kaduna
Rundunar sojin Najeriya ta bayyana cewa ‘yan bindiga sun kashe sojoji 11 da ‘yan kungiyar sa kai da gwamnati ta amince da su guda uku a karamar hukumar Birnin Gwari, jihar Kaduna.
Rundunar ta sanar da haka ne a wani takarda da ta fitar wanda Sahara Reporters ta buga a shafinta.
Bisa ga takardar rundunar ta ce maharan sun far wa sansanin sojojin dake garin Polewire wanda ke hanyar Birnin Gwari zuwa Kaduna ranar Lahadi da misalin karfe 4:45 na yamma.
‘Yan bindigan sun yi amfani da manyan bindigogi masu cilla bama-bamai wajen kai wa sojojin hari.
Maharan sun bar sansanin sojojin da karfe 8 na dare tun da karfe 4:45 da suka fara barin wuta har sai da suka ci karfin sojojin dake barikin a wannan lokaci suka kashe su.
Zuwa karfe 9:15 na dare an aiko da wasu sojojin daga sansanin dake Gwaska domin kawo wa wadannan sojoji dauki sai dai basu iske su.
A dalilin wannan hari sojoji 19 da ‘yan kungiyar sa kai biyu sun ji rauni.
Jihar Kaduna na daga cikin jihohin yankin Arewa maso Yammacin Najeriya dake fama da hare-haren ‘yan bindiga da suka buwayi mazauna da matafiya a waɗannan jihohi
DAKATAR DA SHEIKH KHALID: Sanata Ɗansadau ya yi gaban kansa ne, ko dai an biya shi ko kuma neman suna -Gamayyar Kungiyoyin Magoya bayan Buhari
Shugaban Gamayyar  Kungiyoyin Magoya bayan Buhari na jihar Jigawa Musa Gambo-Guri ya bayyana cewa dakatar da limamin masallaci Apo sheikh Nuru Khalid wanda kwamitin masallacin Juma’a na APO ƙarƙashin shugaban kwamitin Sanata Saidu Ɗansadau bai dace ba kuma babu bakin shugaban kasa Muhammadu Buhari a ciki.
Idan ba a manta ba a cikin karshen makon jiya ne aka dakatar da sheikh Nuru Khalid daga limancin masallacin juma’a na Apo don ya bayyana wasu daga cikin ra’ayoyin sa game da kisan kiyashi da ke yi wa ƴan Najeriya a sassan ƙasar nan.
Sheikh Khalid ya yi kira ga gwamnatin shugaba Buhari da ta samar wa mutanen Najeriya da tsaro kamar yadda ta yi alkawari shekaru kusan 7 da suka gabata.
” Lalacewar ya kai lalacewa, domin yanzu ana kashe mutane a Najeriya kamar  kaji ne kuma shugaba Buhari bai yin komai akai, a kullum abin sai ƙara taɓarɓarewa ya ke yi” Inji Khalid.
Sai dai kuma awowi kaɗan bayan kammala sallar juma’a , sai kwamitin masallaci ƙarƙashin Ɗansadau suka sanar da dakatar da malamin wai don jawo hankalin shugaban kasa da yayi game da halin da tsaro ke ciki.
A martanin da ya maida wa Ɗansadau, sheikh Khalid ya ce ba zai janye daga faɗin gaskiya da kira ga shugaba Buhari ya tsawata wajen kawo karshen kashekashe da a ke yi a kasar nan ba ko da ko zai hakura da limanci ne ya koma yin dako a kasuwa.
Musa Gambo-Guri ya ce a matsayinsa na magoya bayan shugaba Buhari suna maraba da irin waɗannan kalamai na tunatarwa da ake yi wa shugabanni, kuma Buhari ba shi da masaniya game da dakatar da sheikh Khalid.
” Ina son mutane su fahimta cewa abinda Sheikh Nuru Khalid yayi ba wani abu ne sabo ba.
Gaskiyace ya faɗi kuma muna goyon bayan sa.
Malamai kamar su Sheikh Bala Lau ya faɗi wa Buhari a gaban sa cewa mutane na buƙatar gwamnati ta taimaka musu da abinci saboda watan azumi da aka tunkara.
Haka kuma  shima sheikh Bello Yabo wanda abubuwan da suke faɗi ya nunka abubuwan da sheikh Nuru Khalid ya fadi.
” Abinda aka yi wa Sheikh Nuru Khalid, ba Buhari ne ya sa aka yi ba, Buhari bai san an yi ba, Ɗansadau ya yi gaban kan sa ne kawai .
Ko dai yayi don a bashi wani abu ne ko kuma wasu suka biya shi ya yi haka don ya bata Buhari.
FARMAKI KAN JIRGIN ƘASA: An ceto tarago 7 daga wurin da ‘yan ta’adda su ka dasa bam -NRC
Hukumar Jiragen Ƙasa ta Najeriya ta ce zuwa yanzu an ceto taragai bakwai kenan na jirgin ƙasa daga inda ‘yan ta’adda suka buɗe masa wuta tsakanin Katari da Riƙa a a jihar Kaduna.
Tun bayan afkuwar harin dai an samu nasarar janye tarago shida da maharan su ka lalata, lamarin da ya sa jirgin ya kauce hanya, bayan an dasa masa gurneti.
Sanarwar da hukumar ta fitar a ranar Lahadi ta ce, ana cigiyar mutum 168, wayoyi 51 a kashe, wasu 35 ko an buga ba a ɗauka, lambobi 60 a kulle.
Hukumar Jiragen Ƙasa ta Najeriya (NRC) ta tabbatar da cewa mako ɗaya bayan harin da ‘yan ta’adda suka kai wa jirgin ƙasa a cikin dajin Kaduna, a halin yanzu dai fasinjojin da ba san halin da su ke ciki ba, sun kai 168.
Shugaban Hukumar Jiragen Ƙasa Fidet Okhiria ne ya tabbatar da haka a cikin wata sanarwa da ya fitar ranar Lahadi a Abuja.
Premium Times ta bayar da sanarwar hatsarin jirgin, wanda aka tabbatar da cewa mutum 8 aka kashe, aka tsere da mutum 22, daga cikin fasinjoji 362 da aka haƙƙaƙe a rubuce na cikin jirgin.
Sai dai kuma mutane da dama sun haƙƙaƙe cewa mutanen da ake cikin sun fi yawan 362, idan aka yi la’akari da irin cuwa-cuwar da ma’aikatan jirgin ke yi wajen ɗora fasinjoji su na danna kuɗaɗen a cikin aljifan su.
NRC ta ce zuwa yanzu an ƙara tabbatar da cewa wasu fasinjoji 14 daga cikin waɗanda ake cigiya, lafiyar su ƙalau.
“Saura 176 ake nema, waɗanda a cikin su an tabbatar da kama 22 da kuma mutuwar mutum 8.
Adadin waɗanda ake cigiya a yanzu ya kai fasinja 168, waɗanda tun bayan afkuwar farmakin, ba amo kuma ba labarin su.
“Daga cikin fasinjoji 168 da ake cigiya, an tabbatar da cewa 22 na hannun ‘yan bindiga.
Wayoyin wasu 51 duk a kashe su ke tun bayan da aka kai wa jirgin mummunan hari.
“Akwai kuma lambobin wayoyi har guda 35 waɗanda idan an buga su na ƙara, amma tsawon mako ɗaya ba a ɗagawa ballantana a amsa kiran.
Wasu 22 kuma iyalan su ne su ka tabbatar da cewa ba su san inda su ke ba.”
Okhiria ya ce zuwa yanzu an ceto taragai bakwai waɗanda ya ce duk an ƙarasa da su Tashar Jiragen Ƙasa ta Rigasa, Kaduna.
Ya ce ana nan ana ci gaba da aikin gyara titin jirgin domin ya ci gaba da jigila a tsakanin Abuja zuwa Kaduna da kuma Kaduna zuwa Abuja.
AIKIN GADAR KOGIN NEJA: An kashe naira biliyan 157 daga cikin biliyan 400 da gadar za ta lashe -Zainab, Ministar Harkokin Kuɗaɗe
Ministar Harkokin Kuɗaɗe Zainab Ahmed ta bayyana cewa zuwa yanzu dai aikin Gadar Kogin Neja  mai tsawon kilomita 1.6, ya cinye naira biliyan 157 daga cikin naira biliyan 400 da aikin zai lashe kafin a kammala shi.
Ministar Harkokin Kuɗaɗe Zainab Ahmed ce ta bayyana haka, a lokacin da kai ziyarar gani da ido na yadda aikin gadar ke tafiya.
Gadar Kogin Neja dai ita ce ta haɗa Arewa da kudancin ƙasar nan.
Ita ce a Turance ake kira 2nd Niger Bridge.
Tun da farko Gwamnantin Tarayya ta bayar da kwangilar kan naira biliyan 206, amma daga baya dai an maida kwangilar naira biliyan 400, bisa dalilai na tsadar kaya da tashin farashin kayan gini.
A yayin ziyarar da Minista Zainab ta kai, Gwamnan Jihar Anambra Charles Soludo ne ya karɓe ta, a ƙarƙashin wakilcin Mataimakin Gwamna Onyeka Ibizim.
A wurin tarbar ministar har da Shugaban Hukumar NSIP Uche Orji da kuma wakilin Kamfanin Julius Berger.
Ma’aikatar Harakokin Kuɗaɗe ce ke bibiyar aikin sa kuma tabbatar da biyan kuɗaɗen a ƙarƙashin shirin PIDF da kuma NSIA.
“Na yi farin ciki da irin ci gaban da aka samu wajen aikin ginin wannan gada.
Zan iya zuwa kai tsaye na shaida da Shugaba Muhammadu Buhari cewa na ga inda aka kashe naira biliyan 157.
Aiki kuma ya na kyau sosai.”
Zainab ta ce aikin gadar na daya daga cikin muhimman ayyukan da Gwamnatin Buhari ta yi ko ta ke kan yi.
Ta ce idan an kammala gadar, za ta zama silar kawo gagarimin ci gaba da sauƙaƙe hada-hada a yankin na Kudu maso Gabas da Kudu maso Yamma.
Zainab ta ƙara da cewa, “akasarin masu aiki a gasar duk ‘yan yankin ne, kuma kimanin mutum 20,000 ke cin gajiyar aiki a gadar.
“Hukumar PIDF ke biyan kuɗaɗen aikin, a ƙarƙashin NSIA.
Kuma aikin titin Lagos zuwa Ibadan da aikin titin Abuja zuwa Kaduna zuwa Legas duk a ƙarƙashin PIDF/NSIA ake tafiyar da shi.
“Kuɗaɗen da aka ƙwato daga cikin kuɗaɗen da tsohon Shugaban Mulkin Soja, Sani Abacha ya ɓoye a waje, duk su na cikin ayyukan gadar da kuma titinan ne.” Inji Minista Zainab.
GASKIYA ƊACI GARE TA: Ƴan Najeriya sun yi tir da dakatar da Sheikh Nuru Khalid daga Limanci
Ƴan Najeriya da dama sun nuna rashin jin daɗin su da dakatar da limamin masallacin Apo dake Abuja Sheikh Nuru Khalid.
Idan ba a manta ba kwamitin masallacin Juma’a na APO dake Abuja sun dakatar da limamin saboda ya wai ya fadi wasu kalamai da za du iya ingiza matasa a samu tashin hankali a kasar nan.
Sai dai kuma kalaman wanda PREMIUM TIMES ta saurara yana gargaɗi ga gwamnatin Buhari da ta samar wa ƴan Najeriya tsaro kamar yadda ta yi alƙawari.
A cikin hudubar sa ta ranar Juma’a, Sheikh Khalid ya ce “Sharadin talakan Najeriya ya zama guda ɗaya kawai, ku hana kashe mu, mu fito zabe, ku bari a kashe mu, ba za mu fito zaɓe ba, tun da ku ba abin da kuka sani sai zabe,” in ji Sheikh Nuru Khalid a huɗubarsa
Sannan ya yi kira ga shugaba Buhari ya farfaɗo daga barcin da yake yi ya cika alkawarin samar wa ƴan Najeriya da tsaro kamar yadda yayi a baya.
” Tsakani da Allah ku duba ku ga yadda ake kashe mutane kamar kaji, ni idan ba za a gaya wa Bugari gaskiya ba, zan gaya masa, kasa fa ta na cikin matsala na rashin tsaro matuka.
” Ya kai ga an wayi gari a Najeriya ƴan bindiga na karɓar haraji a ƙasar nan.
Wanda doka gwamnati kawai ta ke da wannan dama na karbar haraji amma ƴan bindiga na yi wa mutane a garuruwa da dama a kasar nan.
Sai dai kuma Sanata Saidu Dansadau wanda shine shugaban kwamitin masallacin ya ce ba tun yanzu ba mun jan wa liman Khalid kunne ya daina zafin gwamnati ya ki ji.
A martanin da ya baiwa kwamitin masallacin sheikh Khalid ya ce da a hana shi fadin gaskiya da faɗi wa gwamnati ana kashe mutane, gara ya hakura da limancin ya koma yin dako.
” Wai ace mutumin Ɗansadau Jihar Zamfara ne wanda ƴan bindiga suka yi wa garin ragaraga shine zai dakatar dani don na fadi cewa ana kashe mutane a kasar nan kuma gwamnati bata yin komai a kai.
Idan gwamnatin tarayya ta gaza kawo karshen ta’addanci za mu yi gaban kan mu mu yo hayan askarawa daga waje su gama da su – El-Rufai
Gwamnan jihar Kaduna Nasir El-Rufai ya bayyanawa manema labarai a fadar shugaban Kasa cewa ya yi wa shugaban kasa Muhammadu Buhari bayanin halin da ake ciki game da matsalar tsaro a kasar nan musamman a jihar Kaduna.
Kamar yadda Daily Trust ta buga, El-Rufai ya ce abin ya wuce gona da iri yanzu, ƴan bindiga na cin karen su ba babbaka.
Sai su afka duk inda suke so, su aiwatar da ta’addancin su babu fargaba ko tsoron jami’an tsaron kasar nan.
” A shirye suka kai harin jirgin kasan Abuja-Kaduna, sun san wani tarago za su shiga da waɗanda za su sace.
A shirye suke
” Na daɗe ina faɗin cewa lokaci yayi da za a nausa cikin dazukan da waɗannan ƴan bindigan suke  ɓoye a yi musu ruwan bamabamai, a kashe su.
” Idan ba haka a ka yi ba, toh ina tabbatar muku cewa ba za a zauna lafiya a kasar nan ba domin za su iya tarwatsa kasar ma baki ɗaya.
Mutanen suna samun kuɗi na fitan hankali.
Ba su tsoron gwamnati da sojoji.
Ba su bane a gaban su.
Menene ya sa ba za a bi su can cikin dajin ba a fatattaka su gabaɗayan su.
” An san inda suke.
SSS na bayar da rahoton halinda suke ciki kullum amma babu abinda ake yi a kai.
A karshe ya ce shugaba Buhari ta bashi tabbacin cewa lallai gwamnati za ta ɗauki mataki don ganin an kawo karshen hare-haren ta’addanci a kasar nan.
” Mu dai idan abin ya gagara, za mu ɗauko askarwan haya daga waje su zo su gama mana da su.
Shike nan kowa ya huta, idan abin ya gagari sojojin Najeriya.
A kullum tunani na shine tsayawa a gaban Allah ran gobe kiyama – El-Rufai
Gwamnan jihar Kaduna Nasir El-Rufai ya bayyana cewa tsananin rashin tsaro da ya addabi ƴan Kadyna da Najeriya na ci masa tuwa a kwarya matuka da a kullum tunanin sa shine gamuwar sa da Allah, me za su ce a matsayin su na shugabanni.
Gwamna El-Rufai ya faɗi haka ne a ziyarar jaje da ta’aziyya da ya kai wa mutanen yankin Giwa da ke fama da hare haren ƴan ta’adda babu ƙakkautawa a ƴan kwanakin nan.
MATSALAR TSARO: Yadda ‘yan sandan Kaduna su ka hana bam tashi a Rigasa
Rundunar ‘Yan Sandan Jihar Kaduna ta tabbatar da samun nasarar hana wani bam tashi a Rigasa, unguwar da tashar jirgin ƙasa ta ke a Kaduna.
Sun samu nasarar tone nakiyar ce (IED) bayan wasu masu kishi sun gaggauta kai rahoton ganin bam ɗin a ofishin ‘yan sanda.
“Mazauna unguwar ce suka ga nakiyar kuma suka gaggauta sanar wa ‘yan sanda.
“Yan sanda sun garzayawa wurin, kuma suka kwance bam ɗin bai ji wa kowa rauni ko kashe wani ba.
Da ya ke godiya ga mazauna yankin waɗanda suka ga nakiyar, Kakakin Yaɗa Labaran ‘Yan Sandan Jihar Kaduna, Jalige ya  ce tuni komai ya dawo daidai a unguwar ana ta harkoki da hada-hada.
Kwamishinan Harkokin Tsaron Cikin Gida na Jihar Kaduna, Samuel Aruwan ya kuma ƙaryata ji-ta-ji-tar wai ‘yan bindiga sun tare hanyar Abuja zuwa Kaduna.
Ya ce duk labarai ne na ƙanzon kurege kawai da aka riƙa watsawa a soshiyal midiya.
Ya ce amma dai akwai lokacin da aka bada rahoton wasu ‘yan bindiga da suka tsere daga farmakin da sojoji ke kai masu ba ƙaƙƙautawa.
“Waɗannan ‘yan bindiga ne jami’an tsaro su ka bi su su ka nausa dajin Kasarani na yankin kan hanyar Abuja zuwa Kaduna.
Ya amince akwai ƙalubale na matsalar tsaro, amma jami’an tsaro daga ɓangarori da daban-daban su na ƙoƙari ba dare, ba rana domin samar da kwanciyar hankali da zaman lafiya.
Wakilin mu da ya bi hanyar Abuja zuwa Kaduna a ranar Laraba, kwana biyu bayan harin da aka kai wa jirgin ƙasa, ya tabbatar da cewa tsakanin Bwari zuwa Katari babu jami’an tsaro ko ɗaya a cikin daji a ranar.
“A cikin Bwari dai akwai sojojin da ke binciken motoci a shingen tsakiyar gari.
Da ka wuce su kuma ka kusa fita gari akwai jami’an VIO su na tare motoci.
Daga nan babu jami’in tsaro ko ɗaya a tsawon tafiyar kusan minti 40 a cikin daji.
Sai a Katari na ga motar ‘yan sandan mobal guda ɗaya, amma ban ga waɗanda ke cikin ta ba.
Tunda gwamnati ta gaza, a bari ƴan Najeriya su mallaki bindigogi kawai – Ado Doguwa
Shugaban madu rinjaye na majalisar Tarayya Honarabul Ado Doguwa ya kalubalanci hwamnatin tarayya ta kyale ƴan Najeriya su Mallaki bindigogi fomin kare kansu.
Da ya ke tofa albarkacin bakin sa a mahawarar da aka yi a zauren Majalisar tarayya, Doguwa ya ce lalacewar ta yi yawa yanzu kuma abin ya fi ƙarfin gwamnati yanzu.
” Kawai a kyale mutane su mallaki makamai kawai su kare kansu domin gwamnati ta gaza, jami’an tsaro sun gaza.
Babu yadda za a yi, a buɗa kawai duk wanda ya far maka ka kare kanka.
Duk da cewa shine shugaban nasu rinjaye na majalisar kuma Doguwa bai gaza ba wajen faɗin gaskiyar halin da matsalar tsaro ta ke ciki a kasar nan.
” Idan jami’an tsaro sun gaza, bai kamata dukka ƴan kasa su afka cikin wannan bala’i ba, a kyale kowa ya mallaki makami.
A haɗa kungiyoyi a rika tunkarar duk wanda ya doso mutane da bala’i.
Idan ba a manta ba a cikin farkon wannan mako ne ƴan bindiga suka tada bam a layin dogo na jirgin kasa daga Abuja-Kaduna.
An kashe mutum 8 sannan da dama an yi garkuwa da su har yanzu suna tsare a hannun ƴan bindigan.
Jihar Kaduna na cikin halin tsaka mai wuya ganin yadda hare-haren ƴan bindiga ya tsananta a ƴan kwanakin nan.
Ban taɓa tunanin zan zama shugaban APC a kwanaki 30 da su ka gabata ba – Abdullahi Adamu
Sabon Shugaban APC, Abdullahi Adamu ya bayyana cewa a cikin kwanaki 30 da suka wuce, ko kaɗan bai taɓa kawowa a ran sa cewa shi ne zai zama sabon shugaban APC ba.
Adamu ya yi wannan bayani ne a ranar Laraba, lokacin da ya ke karɓar ragamar jam’iyyar daga hannun tsohon shugaban riƙo, Gwamna Mai Mala-Buni, a ranar Laraba.
Adamu ya zama shugaban APC a ranar 26 Ga Maris, bayan da a wurin taron gangami a Abuja, sauran ‘yan takara shida su ka janye su ka bar masa.
Tun da farko dai ana ta raɗe-raɗin cewa Shugaba Muhammadu Buhari ya fi son Adamu ya zama shugaban APC.
Hakan ya tabbata, ganin yadda aka yi ta kai gwauro da mari tsakanin fadar shugaban ƙasa, domin ganin sauran ‘yan takara sun janye masa.
Shi da kan sa Adamu ya bayyana cewa ‘daga sama aka ce na fito takara.’
A ranar Laraba Adamu ya karɓi ragamar fara shugabancin APC daga hannun Mai Mala-Buni a Hedikwatar APC, Abuja.
A jawabin sa, ya ce kwanaki 30 kafin ranar bai taɓa tunanin zai zama shugaban APC ba.
Ya sha alwashin yin aiki tuƙuru ta yadda Shugaba Buhari zai ƙara gaskata shi sosai.
“Allah ne ke baba mulki, amma ba tsimi ko dabara ta ba ce.
Ba za a ce babu sa bakin wasu ba, dai Allah ne ya yi nufin sa.
“Ina godiya ga Shugaba Muhammadu Buhari wanda ya ba mu cikakkar goyon baya a lokacin gangami.
Ina fara yin godiya ga Allah Maɗaukaki, sai Shugaba Muhammadu Buhari da sauran manya.
Ina kuma sane da ƙalubalen zaɓen 2023 da ke gaban mu.”
Adamu ya ce ya samu labari kuma ya lura cewa Buhari mutum ne da ba ya son jin a ce an kasa, ko samun rashin nasara.
Saboda haka ya ce ba za a ci karo da kasawa ko rashin nasara a zamanin shugabancin sa a APC ba.
Premium Times Hausa ta buga labarin iƙirarin da PDP ta yi cewa ‘shugabancin Abdullahi Adamu haramtacce ne, an bai wa kura ajiyar nama.’
Jam’iyyar PDP ta yi wa APC gori tare da gwasale shugaban jam’iyyar da aka naɗa a wurin Gangamin Taron ranar 26 Ga Maris, a Abuja.
Gangamin dai bai tafi daidai yadda aka tsara shi ba, domin da dama sun nuna ɓacin rai dangane ya yadda ta kaya har aka fitar da shugabannin ba tare da an yi abin da su ke ganin cewa hakan ya fi dacewa ba.
Da yawa sun riƙa kukan cewa an cuce su, an naɗa masu ba abin da su ka so ba.
A nata raddin, PDP ta yi wa APC gwalo da shaguɓe cewa shugabancin sabon shugaban, Abdullahi Adamu haramtacce ne, kuma an damƙa jam’iyyar a hannun mai guntun kashin cin hanci, rashawa da wawurar kuɗaɗe a cikin wandon sa.
Cikin wata sanarwa da Kakakin Yaɗa Labaran PDP, Debo Ologunagbe ya yi kaca-kaca da APC da gwamnatin Shugaba Muhammadu Buhari, wadda ya ce ta ɗaure gindin damƙa shugabancin APC ga kurar da bai kamata a ba ta ajiyar nama ba,
PDP ta ce ya kamata Abdullahi Adamu ya fito ya yi wa duniya bayanin inda Naira biliyan 15, wadda aka nema a hannun sa, shi da wasu jami’an gwamnatin Nasarawa su 19 da EFCC ta caje su da hutuma 149.
“Murnar da APC ke yi wai ta naɗa shugaba ko shugabanni, ba murna ba ce, shewar-dila ce.
Su na murna ne a kan yadda cin hanci da rashawa  su ka yi galaba a kan batun ci gaban ƙasa.
“Wannan taro ya nuna yadda gwamnatin Buhari ta ɗaure wa cin hanci da rashawa gindi ta hanyar yaudara aka naɗa shugabanni haramtattu a bisa jagorancin haramtacce, Abdullahi Adamu.
“Hakan da gwamnatin APC ta yi, ya nuna cewa ‘yan Najeriya za su ci gaba da rayuwar matsin tattalin arziki da ƙunci har tsawon shekara ɗaya kafin mulkin APC ya ƙare.”
Idan ba a manta ba dai PDP ta maka APC kotu a ranar jajibirin Gangamin Taron APC a Abuja.
PREMIUM TIMES Hausa ta buga labarin yadda APC ta koma hannun ‘yan PDP, Abdullahi Adamu da Omisore.
Jam’iyyar APC ta amince da zaɓen Sanata Abdullahi Adamu sabon Shugaban Jam’iyya ba tare da jefa ƙuri’a ba.
An zaɓe shi ne bayan da sauran ‘yan takara su ka janye masa, a matsayin sa na wanda ya fi kwanta wa Shugaba Muhammadu Buhari a ran sa.
Adamu wanda tsohon ɗan PDP ne, ya shafe shekaru takwas ya na gwamna a Jihar Nasarawa ƙarƙashin PDP, tsakanin 1999 zuwa 2007.
Adamu ya shiga Majalisar Dattawa inda ya taka rawar neman Obasanjo ya zarce, yunƙurin da bai yi nasara ba.
Bayan saukar sa Gwamna, EFCC ta kama shi har ta nemi ya yi aman naira biliyan 15.
Lokacin da Adamu ke Gwamnan Nasarawa a matsayin ɗan PDP, shi ne Shugaban Ƙungiyar Gwamnonin Najeriya (NGF),
A Majalisar Dattwa ya zama Shugaban Ƙungiyar Majalisar Dattawa ‘Yan Arewa.
Sai dai an tsige shi bayan da aka gano ya wawure wasu maƙudan kuɗaɗe.
Ya samu shiga wurin Shugaba Muhammadu Buhari tun a cikin 2015, inda a Majalisar Dattawa ya zama gogarman Shugaba Buhari, mai ragargazar Shugaban Majalisar Dattawa na lokacin, Sanata Bukola Saraki.
Omisore A ‘Next Level’: Yadda Ya Zama Mataimakin Shugaban APC Shekara Ɗaya Bayan Ya Shiga Jam’iyya Mai Mulki:
Iyiola Omisore ne aka zaɓa matsayin Mataimakin Shugaban APC, bayan ya doke tsohon Shugaban Majalisar Dattawa Sanata Ken Nnamani da Yakubu Dogara, tsohon Kakakin Majalisar Tarayya.
Nnamani da Dogara duk tsoffin ‘yan PDP ne su ma.
Omisore kuwa kafin ya koma PDP, ya yi Mataimakin Gwamna a Jihar Osun, ƙarƙashin jam’iyyar AD.
Daga baya ya fice ya koma PDP.
Cikin Fabrairu 2021 ya canja sheƙa zuwa APC.
Amma ana raɗe-raɗin cewa an saka masa ne da kujerar Matakimakin Shugaban APC saboda rawar da ya taka har APC ta kayar da PDP a zaɓen Gwamnan Osun cikin 2018, inda har Gboyega Oyetola ya zama Gwamna a 2018.
A zaɓen, PDP ke kan gaba, APC ta biyu sai Omisore na uku a ƙarƙashin SDP.
INEC ta ce zaɓen bai kammalu ba, sai da aka sake zaɓe a wata rumfa.
Yayin da APC da PDP su ka fahimci cewa Omisore ba zai iya yin nasara ba, jam’iyyun biyu sun riƙa zawarcin sa domin ya umarci magoya bayan sa su zaɓi ‘yan takarar su.
Daga ƙarshe dai Omisore ya ce magoya bayan sa su zaɓi APC.
Bayan Oyetola na APC ya yi nasara, shi kuma Omisore ya canja sheƙa ɗungurugum ya koma APC cikin 2021.
Sai dai kuma Adamu da Omisore za su hau kujera mai zafi, domin tun a farkon hawan su za ci gadon shari’a a kotu, wadda PDP ta kama APC ƙara, ta na neman a soke rajistar APC, a hana ta shiga zaɓen 2023, kuma a haramta taron gangamin da ya kai ga zaɓen su Abdullahi da Omisore a matsayin shugabannin APC.
Hukumar NHRC ta saurari kararrakin  cin zarafin mata da yara 158,517 a Najeriya
Hukumar kare hakin dan Adam ta ƙasa NHRC ta bayyana cewa ta saurari kararrakin cin zarafin mata da yara kanana 158,517 a Najeriya a shekararp 2021.
Shugaban hukumar Tony Ojukwu ya sanar da haka a taron da gidauniyar ROOST da NHRC suka shirya kuma aka yi a Abuja ranar Litinin.
Taken taron shine “Tattauna karuwa da ake samu na cin zarafin mata da yara kanana da kirkiro matakan da suka dace domin kawo karshen matsalar”.
“Hukumar ta saurari kararraki 913,197 a shekarar 2021 inda a ciki ta saurari kararrakin cin zarafin mata da yara kanana 158,517.
Ojukwu ya ce kafa kwamitin shugaban ƙasa domin gudanar da bincike kan kararrakin cin zarafin mata da yara kanana da bude layin waya domin kawo kara na daga cikin matakan da aka tattauna a taron domin kawo karshen matsalar a kasar nan.
Lokaci ya yi domin daukan mataki
Bayan haka ministan al’amuran mata da yara Pauline Tallen ta yi kira ga ‘yan Najeriya da su hada hannu da gwamnati wajen ganin an kawo karshen cin zarafin mata da yara kanana.
Ta yi kira ga mutane da su hada hannu da mata wajen yin addu’o’i tare da jawo hankulan maza kan sanin illolin dake tattare da cin zarafin mata da yara kanana.
Wacce ta shirya taron Julie Okah-Donli ta bayyana cewa an shirya taron ne domin gano matsalolin dake tattare da cin zarafin mata da yara kanana domin samar da matakan da za su taimaka wajen kawar da su.
Julie ta yi kira ga masu ruwa da tsaki musamman hukumar NAPTIP da su hada hannu domin yakan wannan matsala a kasar nan.
SAKACIN EFCC: Kotu ta wanke tsohon Minista Kabiru Turaki daga zargin wawurar kuɗaɗen da EFCC ta yi masa
A ranar Litinin ce Babbar Kotun Tarayya a Abuja ta sallami tsohon Ministan Ayyuka na Musamman, Kabiru Turaki daga zarge-zargen karkatar da kuɗaɗe, wanda EFCC ta maka shi ƙara.
Mai Shari’a Inyang Ekwo ya zartas da hukuncin cewa EFCC ta kasa gabatar wa kotu da gamsassun hujjoji ko shaidun da za su gamsar da kotun cewa Kabiru Turaki da sauran waɗanda ake tuhumar sa tare, sun aikata laifuka 16 da EFCC ɗin ke cajin su a gaban mai shari’a.
Ya ce an buga, an kai, an kawo amma mai gabatar da ƙara ya kasa gamsar da kotu da hujjojin waɗanda ake zargin sun aikata laifukan da ake tuhumar su.
‘Masharranta EFCC Ta Gabatar A Kotu, Ba Masu Shaida Ba’ -Mai Shari’a Inyang Ekwo:
Mai Shari’a ya ce waɗanda ake ƙara sun ragargaji shaidu ko hujjoji 12 ɗin da EFCC ta gabatar, ta yadda kotu ta gamsu cewa hujjojin da EFCC ta gabatar ”kayan sharri ne, ba hujjoji ba ne.”
Kotu ta ce an yi zube-ban-ƙwarya a kotu, amma dukkan hujjoji ko shaidun da aka gabatar babu inda aka tabbatar da sa hannun Kabiru Turaki a Asusun Kuɗaɗen Ma’aikatar Ayyuka na Musamman, kuma babu inda ya rubuta cewa a biya wasu kuɗaɗen da ake zargin an karkatar.
Sannan kuma kotu tabbatar da cewa Turaki baya cikin hukumar kwamitin bayar da kwangila, sannan kuma babu inda kuɗi suka fita daga asusun Ma’aikatar Ayyukan Musamman su ka shiga
Asusun Kamfanin Turaki.
Idan ba a manta ba, EFCC ta zargi Kabiru Turaki da laifin karkatar da naira miliyan 715.
MUMMUNAN HARIN JIRGIN KASA: Har yanzu ba a san yawan wadanda ‘yan bindiga suka kashe ba, mutane na bayyana rasuwar ‘yan uwansu
Gwamnan Kaduna Nasir El-Rufai ya bayyana mika ta’aziyyar sa ga yan uwa da iyalan wadanda suka rasu a harin jirgin kasan Abuja-Kaduna wanda ya auku ranar Litinin.
Gwamnan ya ziyaci asibiti 44 da na St Gerard domin duba marasa lafiya da ke kwance ana duba su.
Bayan haka mutane da dama na saka hotunan ‘yan uwansu da ba a gansu ba har yanzu da wadanda aka kashe a harin.
Cikin wadanda aka bayyana rasuwarsu zuwa yanzu akwai wani babban darekta a hukumar NBTE Abdu Kofarmata wanda tuni har gawarsa ta isa Kano domin a suturtashi.
RASHIN TSARO A KADUNA: AZMAN ya dakatar da aiki a filin jirgin saman Kaduna na wani lokaci
Kamfanin jirgin saman AZMAN ya dakatar da tashi da sauka a filin jirgin saman Kaduna daga ranar Talata.
Hakan na kunshe ne a wata sanarwa wanda kamfanin ta fitar ranar Talata a Kaduna.
Idan ba a manta ba a karshen makon jiya ne ƴan bindiga suka kai hari filin jirgin saman inda suka kashe wani mutum ɗaya kafin jami’an tsaro su fatattake su.
Azman ya ce ba zai yiwu ace ana aiki kuma ana samun matsalar tsaro a filin jirgin.
” Za mu ɗan dakata tukunna har sai abubuwa sun ɗan tsagaita kafin nan sai kuma mu bayyana matakin mu na gaba.
Hare-haren ƴan ta’adda ya dawo gadan-gadan a jihar Kaduna inda a kwanakinnan mahara sun rika kai hare-hare a wurare babu kakkautawa.
Sama da mutum 900 ne suka afka wa tarkon mahara a hanyarsu ta zuwa Kaduna daga Abuja.
Haka kuma a cikin makon jiya an kashe sama da mutum 30 a harin Kagoro, baya ga gidaje sama da 200 da aka kona.
A karshen makon jiya an kashe akalla mutum 40 a karamar hukumar Giwa dake jihar Kaduna bayan mahara sun afkawa wasu ƙauyuka a yankin.
Jihohin Kaduna, Neja, Katsina da Zamfara wanda duk sun yi iyaka da juna na fama da matsanancin hare-haren ƴan bindiga babu ƙakkutawa.
SHARI’A SAƁANIN HANKALI: ‘Yadda Ministan Shari’a Malami ya damalmala hukuncin kotu a kan Dokar Zaɓe’ -Femi Falana
Babban Lauya mai rajin kare haƙƙi da ‘yancin jama’a Femi Falana ya zargi Ministan Shari’a Abubakar Malami da damalmala Babbar Kotun Tarayya ta yadda ta bayar da hukunci baddalalle mai cike da tarnaƙi akan matsayar sashe na 84(12) na Sabuwar Dokar Zaɓe ta 2022.
Falana ya ce Malami ya yi bakam, ya nuna kamar bai ma san akwai wani hukunci ko umarnin kotu wanda na Kotun Tarayya wanda ya haramta masa yin katsalandan a kan dokar.
Amma sai ya jajirce cewa shi sai ya yi amfani da umarnin Babbar Kotun Umuahia, wadda ta bayar da umarnin a soke wannan sashen ɗungurugum.
Falana wanda babban lauya ne (SAN), ya fitar da sanarwa inda ya bayar da cikakken bayanin yadda Manyan Kotunan Tarayya guda uku suka bayar da mabanbantan hukunce-hukunce.
Daga nan Falana ya ɗora laifin gaba ɗaya a kan Ministan Shari’a Malami.
“Don haka sai Falana ya ce ya kamata Malami ya sani cewa ba fa zai iya yin yadda ya ga dama ba, ta hanyar bin umarnin da ya ga dama, kuma ya bijire wa wadda ya gada dama.
“Sannan kuma babu sauran wata jikara ko tantama,  tabbas Ministan Shari’a ya damalmala hukuncin Babbar Kotun Tarayya har ta bayar da baddalallun hukunce-hukunce  a kan sashe na 84(12) na Dokar Zaɓe ta 2022.” Inji Falana.
Malami Ko ‘Malam Karkata’: Yadda Minista Malami Ya Sa Kotunan Tarayya Su Ka Bayar Da Mabambantan Hukunce-hukunce A Shari’a Ɗaya -Femi Falana:
Idan za a tuna, a ranar 18 Ga Maris, Kotun Tarayya ta Umuahia a Jihar Abia ya soke Sabuwar Dokar Zaɓe Sashe na 84(12), wanda ta ce ya ci karo da wani sashe na Dokar Ƙasa.
Wannan sokewa dai ya kasance an yi abin da Shugaba Muhammadu Buhari ke so kenan, wato a soke dokar.
Sashen dai ya haramta wa masu riƙe da muƙamai na siyasa su shiga zaɓe a matsayin wakilan ‘deliget’ yayin gangamin zaɓen shugabannin jam’iyya da sauran su.
Mai Shari’a Evelyn Anyadike ta ce wannan sashe na doka da ta soke, ba shi da hurumi a cikin kundin dokokin Najeriya, haramtacce ne, ba shi ma da wani amfani.”
Daga nan ta umarci Ministan Shari’a kuma Antoni Janar ya goge dokar a cikin daftarin dokokin Najeriya.
Wato aka ce ya shafe Sashe na 84(12) na Dokokin Zaɓe na 2022.
Ta ce dokar ta ci karo da wani sashe wanda ya bai wa masu riƙe da muƙamai damar tsayawa takara, amma su ajiye muƙaman su ana saura kwana 30 kafin zaɓe.
Sai dai kuma lauyoyi da dama sun la’anci wannan matsaya ta soke wani sashe na doka.
Da ya ke a ƙarar da aka shigar tun da fari, har da Abubakar Malami aka gurfanar.
Shi kuma Malami ya nuna shauƙin son ya soke Sabuwar Dokar.
Ko ba komai dai soke dokar zai taimaki malami a matsayin sa wanda zai tsaya takarar gwamnan Jihar Kebbi a zaɓen 2023.
Falana ya ce Malami ya wulaƙanta ofishin sa da muƙamin sa, saboda ya tafi ‘ya na shawagin-dibak-kaɗe’, don kawai ya sami wasu hukunce-hukunce da zai rataya a wuya, don ya soke dokar zaɓe ta Sashe na 82(12).
Idan kuma ba a manta ba, a ranar  8 Ga Maris, 2022 Mai Shari’a Inyang Ekwo na Babbar Kotun Tarayya ya bayar da hukunci a kan wata ƙara da PDP  ta shigar a kan Dokar Zaɓe, tunda ta zama doka, cewa kada a kuskura wani Ministan Shari’a ya taɓa Dokar Zaɓe ko ya soke ta kwata-kwata.
Ba Abubakar Malami kaɗai kotun ta yi wa gargaɗin ba, har da Shugaba Muhammadu Buhari sai da kotun ta ce ko shi bai isa ya taɓa Dokar Zaɓe ta 2022 ba.
Haka nan kuma ta gargaɗi Majalisar Tarayya da ta Dattawa.
Amma abin mamaki, kwanaki 10 bayan wannan hukuncin, yayin da aka taɓo batun a Babbar Kotun Tarayya ta Umuahia, sai labari ya sha bamban, kotun ta bayar da umarni ga Minista Malami cewa ya soke dokar.
A kan haka ne Falana ya nuna ɓacin rai ya ce Malami ya yi wa fannin shari’a tuƙin ganganci, ta hanyar ƙin sanar da Babbar Kotun Umuahia cewa akwai hukunce-hukunce biyu a baya waɗanda su ka hana a taɓa sabuwar dokar ko a soke ta.
GANGAMIN APC: ‘Shugabancin Abdullahi Adamu haramtacce ne, an bai wa kura ajiyar nama.’ – Cewar PDP
Ba kuɗaɗe na rore na yi niyyar gudu ba, hanzarin ganin likita ya sa na yi ƙoƙarin tafiya Amurka ranar da na sauka -Willie Obiano
Tsohon Gwamnan Jihar Anambra Willie Obiano ya musanta raɗe-raɗin cewa EFCC ta kama shi ranar da ya sauka daga mulki, lokacin da ya ke ƙoƙarin tserewa zuwa birnin Houston, Jihar Texas ta Amurka.
EFCC ta damƙe Obiano a Babban Filin Jirgin Legas ya na daf da shiga jirgi zuwa Houston a ranar 17 Ga Maris, jim kaɗan bayan ya sauka mulki.
An maida shi Hedikwatar EFCC a ranar 18 Ga Maris, inda ya kwashe sati ɗaya a kulle kafin a bayar da belin sa.
A tattaunawa da lauyan Obiano mai suna Patrick Ikwuetor, ya ce tsohon gwaman ya yi niyyar garzayawa Amurka ne domin ganin likitan sa da gaggawa inda ya ke zuwa duk bayan watanni uku aka yi masa gwaji da binciken matsalolin da suka shafi ɓangaren mafitsa.
Ikwuetor ya ce Obiano ya yi sa’a an gano matsalar sa tun kafin ta kai ga muni.
Shi ya sa tun a cikin watan Yuni, 2021 ake masa bincike da gwaje-gwaje da gashi duk bayan watanni uku.
“Ta yaya Obiano zai gudu a ranar da ya kammala mulkin sa?
Ta ya zai gudu alhali ga iyalan sa a nan Najeriya?
“Likitoci sun ce za a yi masa gwaje-gwaje cikin gaggawa kuma a yi masa aiki tare da kwantar da shi ana yi masa gashi har tsawon makonni takwas ”
Lauyan bai shaida wa wakilin mu ainihin ciwon da ke damun Obiano ba.
Sai dai kuma wata majiya ta shaida mana cewa Obiano ya san EFCC ta na bin sa tun cikin 2021.
Kan haka ne ma a cewar lauyan sa, kafin ya yi niyyar fita sai da Obiano ya tuntuɓi janmi’an gwamnati, ya tabbatar masu idan ya je Amurka, zai dawo.
Wata majiya ta ce Obiano ya tuntuɓi Ministan Shari’a Abubakar Malami, wanda Hukumar EFCC ke ƙarƙashin sa.
An ce Malami ya ce masa zai sa EFCC su ɓalle dabaibayin da suka garƙama masa, sai ya dawo a ci gaba da bincike.
Amma hakan bai hana EFCC damƙe shi ba.
Premium Times Hausa ta buga labarin cewa sabon Gwamnan Anambra Charles Soludo ya ce, ‘naira miliyan 300 kaɗai Obiano ya bari a Asusun Gwamnantin Anambra, sai tulin bashin naira biliyan 109.’
Sabon Gwamnan Jihar Anambra, wanda aka rantsar cikin makon da ya gabata, Charles Soludo ya ce ya ci gadon naira miliyan 300 kaɗai daga gwamnatin Obiano, wanda ya sauka makon jiya.
Da ya ke bayani a wata tattaunawa da aka yi da shi a shirin safe na Gidan Talabijin na Arise a ranar Laraba, Soludo ya ce an bar kuɗi cikin cokalin da ba su wuce naira miliyan 300 zuwa 400 ba, amma kuma tulin bashin da gwamnatin da ta sauka ta bari ya kai Naira biliyan 109.
Ya ce amma wannan ba zai sare masa guyawu ba, zai yi aiki tuƙuru domin bunƙasa jihar Anambra, duk kuwa da cewa asusun jihar babu komai a ciki.
“Kuɗin da mu ka taras ba su wuce Naira miliyan 300 zuwa miliyan 400 ba.
Sai kuma tulin bashin da ya zuwa ranar 31 Ga Disamba, 2021 bashin da ake bin Anambra ya kai Naira biliyan 109.” Inji Soludo.
Daga nan ya ce zai bunƙasa jihar ta hanyar maida hankali kan amfani da kayan cikin gida, maimakon na ƙasashen waje.
Ya ce bai ga dalilin da zai sa a riƙa fifita kayan waje ba, alhali ga na gida.
“Yanzu a ce mutum miliyan 215 na Najeriya duk da yadin da ake yi a nan gida su ke ɗunka sutura, ai da an samu ci gaba sosai.
Kuma miliyoyin mutane za su samu aikin yi.”
Premium Times ta buga labarin yadda EFCC ta damƙe Willie Obiano yayin da ya ke shirin tserewa Amurka, bayan an gaggaura wa matar sa mari a wurin da ya damƙa wa Soludo mulki Jihar Anambra.
Jami’an EFCC sun ɗauki tsohon Gwamnan Jihar Anambra, Willie Obiano cancak daga ofishin su na Shiyyar Legas zuwa Hedikwatar EFCC ta Abuja domin ci gaba da sharara masa tambayoyin salwantar maƙudan kuɗaɗe a lokacin mulkin sa.
Obiano zai sha tambayoyi bayan kuma an sharara wa matar da Misis Obiano mari a gaban jama’a, yayin da su ke miƙa mulki ga sabon Gwamnan Anambra, Charles Soludo.
EFCC ta kama Obiano a filin jirgin saman Murtala Mohammed da ke Abuja, sa’o’i kaɗan bayan ya miƙa mulki a Enugu.
Ya garzaya Legas ne da nufin hawa jirgin sama zuwa Jihar Houston a Amurka, inda jirgi ke jiran sa.
Wannan rana ta zama baƙar rana ga Obiano, wanda a gaban sa kuma a gaban dubban jama’a, Bianca Ojukwu ta gaggaura wa matar sa mari wurin miƙa mulki.
Majiyar EFCC ta tabbatar wa PREMIUM TIMES cewa an damƙe Obiano wajen ƙarfe 8:30 na dare a ranar Laraba, kuma washegari Alhamis aka ɗauko shi a jirgi zuwa Abuja domin amsa tambayoyi.
Har yanzu dai ba a san takamaiman ko naira biliyan nawa EFCC ke ƙoƙarin ganin Obiano ya amayas ba.
Sai dai kuma idan ba a manta ba, PREMIUM TIMES ta buga labari ƙarshen 2021 cewa Hukumar EFCC ta rubuta wa Hukumar Shige da Fice Wasiƙa a ranar 15 Ga Nuwamba cewa su sa ido kan Obiano duk inda zai fita daga ƙasar nan.
Su kula da ranar da zai fita ko ranar dawowar sa.
EFCC ta kama shi sa’o’i kaɗan bayan ya rasa rigar sulken kariya a lokacin ya na gwamna, rigar da ke hana duk irin ɓarnar da gwamna ya yi, ya fi ƙarfin kamu, sai dai a jira bayan saukar sa.
Abba Gida-Gida ya koma jam’iyya mai alaman kayan daɗi, NNPP
Tsohon ɗan takarar gwamnan jihar Kano na jam’iyyar PDP a 2019, Abba Gida-Gida ya fice daga jam’iyyar PDP zuwa  Jam’iyya mai alamar kayan daɗi, NNPP.
Idan ba a manta ba Abba Gida-Gida ya faɗi zaben gwamna bayan kwabzawa da yayi da gwamna Abdullahi Ganduje da ya kusa kifar da shi badun Inkonkulusib da ya yi wa Ganduje rana ba.
Ana sa ran nan da kwanaki uku masu zuwa uban gidan sa tsohon gwamna, tsohon Sanata kuma tsohon Minista Rabiu Kwankwaso zai canja sheka zuwa jam’iyyar NNPP din.
A jawabin da yayi a mazabar sa a lokacin da yake bayyana ficewar sa daga PDP zuwa NNPP, Abba ya ce da jam’iyyar APC da PDP duk jirgi ɗaya ya kwaso su.
Saboda haka ya ga cewa NNPC ce kawai makoma a garshi.
Rahotanni sun nuna cewa shima uban gidan sa Rabiu Kwankwaso zai bayyana komawarsa jam’iyyar NNPP ranar 30 ko 31 ga Maris kuma zai yi takarar shugaban kasa a karkashin jam’iyyar.
ZAƁEN 2023: Peter Obi zai yi takara da ubangidan sa Atiku Abubakar a PDP
Peter Obi, mataimakin shugaban kasa na takarar Atiku Abubakar a zaɓen 2019, ya ƙaddamar da fitowa takarar shugaban ƙasa a ƙarƙashin PDP a zaɓen 2023.
Ya ƙaddamar da takarar mako guda bayan da Atiku Abubakar ya ƙaddamar da ta sa takarar.
Obi ya ƙaddamar a ranar Alhamis a  Awka, inda ya yi wa al’ummar yankuna 181 jawabai a Gidan Gwamnatin jihar, kamar yadda jaridar Punch ta ruwaito.
“Na zo nan domin na sanar da ku aniya ta ta neman fitowa takarar shugaban ƙasa a zaɓen 2023.
Kuma ina buƙatar goyon bayan ku.”
Haka Obi ya shaida wa sarakunan waɗannan yankuna 181.
“Bayan na yi dogon nazari, na fahimci Najeriya a rarrabe ta ke.
Saboda haka na yi alƙawarin zan ɗinke ɓarakar Najeriya, kuma zan samar wa Najeriya ɗimbin masu zuba jari.
“Najeriyar da zan jagoranta za ta samu ɗimbin aiki ga ‘yan ƙasar.
Za a bunƙasa tattalin arziki, ilmin zamani.
Ina da dama da nasibin da inganta tattalin arzikin Najeriya ta yadda zai bunƙasa.”
“Na ciyar da Najeriya gaba daga ƙasa wadda ta fi maida hankali wajen narkar abinci zuwa ƙasa wadda ke sarrafa kayayyaki ta na fitarwa waje.
A matsayi na na ɗan Najeriya, zan samar da tsaro a ƙasar nan.
Ni ba matsayin mulki na siyasa na ke nema ba.
Ina so ne na zama bawan ‘yan Najeriya na bauta masu.”
Peter Obi ya fito takara a makon da dattawan Kudu maso Kudu su ka ce tilas fa sai ɗan Kudu zai zama shugaban ƙasa -Dattawan Kudu-maso-kudu, ‘yan PDP.
Shugabannin PDP na Reshen Kudu maso Kudu, sun ce babu ruwan su da wani ɗan takarar shugaban ƙasa na PDP daga Arewa, su sai fa ɗan kudu ne kaɗai su ka amince ya yi shugabanci a zaɓen 2023.
Wannan buƙata ta su na cikin wata sanarwar bayan taro da su ka fitar na shugabannin PDP na yankin Jihohin Ƙabilun Kudu maso Kudu.
Sun yi wannan taro ne ranar Litinin a Uyo.
Shugaban Ƙungiyar Gwamnonin Kudu maso Kudu kuma Gwamnan Jihar Delta, Ifeanyi Okowa, shi da Gwamna Nysom Wike na Ribas har ma da Udom Emmanuel na Akwa Ibom duk sun halarci taron.
Haka ma Gwamna Douye Diri na Bayelsa, shi ma ya halarta.
“Wannan Shiyya ta Kudu maso Kudu na goyon bayan matsayar Gwamnonin Kudu cewa sai fa ɗan Kudu ne zai yi shugaban ƙasa a zaɓen 2023.” Haka dai shugabannin su ka ƙara jaddadawa.
Gwamna Okowa ya ce jam’iyyar PDP na da “ƙudirin da ta ke son ta cimma” na ceto Najeriya daga jam’iyyar APC.
Sannan kuma ya yi kira ga PDP ta kasance cikin haɗin kai domin a ci gaba da tafiya tare daga nan har zaɓen 2023.
“Mun yi amanna cewa nan da watan Fabrairu 2023, za mu samu gagarimar nasarar lashe zaɓe, mu ceto Najeriya.”
Haka ya furta a wurin taron wanda mambobin Majalisar Tarayya na Kudu Maso Kudu suka halarta tare da shugabannin PDP na shiyya.
Shi kuwa Gwamna Wike cewa ya yi PDP a yanzu ta na da damar karɓe mulki ta hanyar zaɓe daga hannun APC.
Don haka ya ja hankalin cewa kada a yi wasa ko wasarere da wannan dama ta suɓuce.
“Yan Najeriya na jiran PDP ta amshi mulki kawai a zaɓen 2023.
Amma fa hakan ba zai yiwu ba idan ba mu haɗa kan mu ba, kuma mun yi aiki tare.”
Gwamna Emmanuel cewa ya yi PDP cewa ya yi jam’iyyar PDP ce kaɗai ke iya farfaɗo da tattalin arzikin ƙasar nan daga halin ƙuncin da ‘yan ƙasar ke fama da shi da kuma gurguntakar tattalin arziki.
Daga nan shugabannin PDP sun nuna damuwa kan yadda har yanzu Hukumar Bunƙasa Yankin Neja Delta (NDDC) har yanzu ta ke a hannun Kantoman Riƙo.
Daga nan su ka ce wannan an karya dokar NDDC, kuma su ka nemi a kafa Hukumar Gudanarwar NDDC ba tare da ci gaba da ɓata lokaci ba.
A ƙarshe sun kuma nemi a fito da sakamakon binciken badaƙalar cin kuɗaɗen NDDC domin kowa ya gani.
Magidanci ya roki kotu ta raba auren shekara 33 saboda rashin mutunci da matarsa ke gurza masa
Wani magidanci mai suna John Anya ya kai karar matarsa kotu dake Igando jihar Legas yana rokon kotu ta raba auren wanda ya kai shekaru 33 saboda tsanananin rashin zaman lafiya.
A rokon da ya yi Anya wanda  dankwangila ne kuma mazaunin layi na 7, Unity Avenue, Akesan, ya ce matarsa na lakada masa dukan tsiya sannan gashi bata iya sana’ar komai ba.
Ya ce Egobeke kan ci masa mutunci a duk lokacin da ta ga bashi da kudi.
“Na yi kokarin bude mata sana’ar da za ta rika yi amma bayan kwana biyu sai ta lakume jarin da dawo gida ta yi min zugum, sannan ba daman in yi mata magana, sai ta hauni da masifa ta rika sirfa ta kamar ta samu gero.
“Akwai ranar da Egobeke ta shake ni a wuya, ba dun Allah ya sa ina da sauran kwanaki a gaba ba da tuni na bakunci lahira.
“Har gudu nake yi daga gidana koma can cikin cocin mu saboda tsoron duka da rashin mutuncin da wannan mata tawa ke gurza min.
” Ya’yan mu biyar tare amma saboda rashin mutuncin da uwarsu ke gurza min, su kansu basu ganina da mutunci.
Wannan shine dalilan da ya sa naji gaba daya ta fita min a rai kuma na hakura da auren kowa ya kama gaban sa kawai.
Ita Egobeke ta karyata duk abin da Anya ya fadi a kanta a kotu tana mai cewa bata so a raba auren.
Egobeke ta ce mijinta baya bata isasshen kudin cefane sannan kullum cikin kila ta ke tashi haka kuma take kwana.
” Sannan kuma ga dan banzan neman mata, har kawaye na bai barsu ba.
ya kan zaga ya su sadu akai akai.
“Ya ce ni ce nake lakada masa dukan amma a dubu jikinsa babu rauni ko tabo ko daya a jikinsa amma akwai a nawa jikin.
Alkalin kotun Koledoye Adeniyi bayan ya saurari ma’auratan ya dage shari’ar zuwa ranar 31 ga Maris.
AN RORO AN RORE: ‘Naira miliyan 300 kaɗai Obiano ya bari a Asusun Gwamnantin Anambra, sai tulin bashin naira biliyan 109 -Sabon Gwamna Soludo
MATSALAR TSARO: Sanatoci sun koka, kuma sun kawo shawarwarin magance kashe-kashe
Sanatocin Najeriya sun yi kira ga jami’an tsaro su riƙa tashi haiƙan su na hana mahara kashe jama’a, maimakon sai bayan an yi kisa sannan su fara yaƙi da ‘yan bindiga.
Sun ce ta haka ne kawai za a iya magance yawan kashe mutane da asarar ɗimbin dukiyoyin da ake yi sanadiyyar munanan hare-hare da farmaki da samamen da ‘yan bindiga ke kaiwa a yankunan karkara.
Mataimakin Shugaban Majalisar Dattawa, Ovie Omo-Agege ne ya yi kiran, bayan de Mataimakin Bulalar Majalisar Dattawa, Aliyu Abdullahi ya yi ƙorafin irin mummunan kisan da ‘yan bindiga su ka yi a garin Nasko cikin Ƙaramar Hukumar Magama.
Sanata Abdullahi ya ce maharan sun kutsa ne daga cikin Jihar Zamfara, su ka kai harin wanda su ka kashe Babban Jami’in ‘Yan Sanda na Yanki (DPO) da wasu mutanen garin da dama.
Duk da Omo-Agege ya jinjina wa jami’an tsaro saboda kai farmaki cikin gaggawa da su ka yi, har su ka kori ‘yan bindigar, amma kuma ya yi kira gare su su riƙa ɗaukar matakan gaggawa tun kafin mahara su kai ga yin kisa su na ƙone duniyoyi.
Omo-Agege ya ce zai fi kyau a ce jami’an tsaro su na hana ‘yan bindiga yin kisa da ɓarnata dukiyoyin al’umma.
“Daga bayanan da muka yi, mun fahimci jami’an tsaro sun yi ƙoƙari sosai wajen korar maharan, wannan ko tantama da tababa ba mu yi.
“Jami’an tsaro sun yi ƙoƙari sun koma inda su ka fatattaki mahara.
“Za mu so a ce sun ɗauki matakin fatattakar maharan tun kafin su kai ga kashe rayukan jama’a.
“Duk da haka dai za mu ci gaba da bai wa jami’an tsaro ƙwarin guiwa, ta yadda za su riƙa sa-ido sosai a yankunan ƙasar nan, musamman a Jihar Neja, jihar da kusan a sahun gaba ta ke a faɗin ƙasa fiye da sauran jihohi masu yawa.”
Daga nan sun yi shiru tsit na minti ɗaya, domin jimamin mutanen da ‘yan bindigar su ka kashe.
Jami’an Kwastam sun kama motar ‘yan sanda da ake sumogal din shinkafa da dilolin gwanjo da ita
Hukumar Kwastam dake kula da shiyar jihar Ogun ta kama motar ‘yan sanda dauke da shinkafar gwamnati makil.
Shugaban hukumar Bamidele Makinde ya sanar da haka ranar Talata da yake ganawa da manema labarai a garin Abeokuta.
Makinde ya ce motar da hukumar ta kama kirar ‘Hilux van’ na dauke da lambar PF 10889 SPY sannan an loda ta da manyan buhunan shinkafa  2,750.
Ya ce direban dake tuka motan dai ya gudu.
Makinde ya ce duk da an ga mtar da lambar motar ‘yan sanda da ‘Siren’ ba a tabbatar ba ko na ‘yan sandan bane har yanzu tukunna.
Kakakin rundunar ‘yan sandan jihar Abimbola Oyeyemi ya ce ba shi da masaniya akan kamen da hukumar Kwastam ta yi amma ya ce zai gana da manema labarai da zarar ya samu bayanai akai.
Bayam haka Makinde ya kara da cewa hukumar ta kama buhunan shinkafar gwamnati 5,429 daga 9 ga Fabrairu zuwa 21 ga Maris.
Ya ce a tsakanin wannan lokaci hukumar ta kama buhuna 133 da kulli 181 na tabar wiwi, motoci 18, jarkokin man gyada 13, buhuna biyu da dilolin gwanjo.
Hukumar ta Kuma kama buhuna 25 da dilolin takalma na gwanjo, kwalaye 880 na naman kaji da lita 26,725 na man fetur.
Makinde ya ce a lissafe dai jimlar kudaden kayan da hukumar ta kama ya kai naira miliyan 143,905,508.
An kashe ‘yan sanda 20 da ‘yan kungiyar sa kai 4 a cikin makon jiya a Najeriya
PREMIUM TIMES ta buga labarin cewa ‘yan bindiga sun kashe mutum 30 inda kashi 80% daga cikin su jami’an tsaro ne a makon jiya a kasar nan.
Daga cikin jami’an tsaro 24 din da aka kashe akwai ‘yan sanda 18 da sojoji shida.
‘Yan bindiga sun kashe jami’in hukumar NDLEA a harin da suka kai ofishin hukumar dake jihar Ebonyi ranar Talata.
A harin da ‘yan bindigan suka kai da karfe biyun dare ‘yan bindigan  sun kashe wani mutum daya.
Bayan haka a ranar Laraba sun kashe jami’an hukuma firzin biyu dake sintirin aiki a garin Okigwe.
Daga nan ‘yan bindigan sun tada bam a ofishin ‘yan sanda dake Umuguma a karamar hukumar Owerri ta Yamma inda suka kashe ‘yan sanda biyu dake aiki a wannan rana.
Arewa maso Yamma
‘Yan bindiga sun kashe mutane  uku da ‘yan sanda 10 a garin Ngaski da Gafara dake karamar hukumar Ngaski a jihar Kebbi.
A hari da ‘yan bindiga suka kai garin Nasko dake karamar hukumar Magama ‘yan bindiga sun kashe dan sanda daya a ofishin ‘yan sandan dake garin.
Kakakin rundunar Wasiu Abiodun ya ce Mohammed Umar ya gamu da ajalinsa ne a artabu da suka yi da ƴan bindiga ayan batakashi da suka yi da yai sanadiyyar rayukan wasu ‘yan sanda biyu da ‘yan sa kai hudu.
Bayan haka a jihar Neja ne sifeton ‘yan sanda ɗaya ya rasa ransa a Kauyen Bangi dake karamar hukumar Mariga.
Arewa maso Gabas
‘Yan kungiyan ISWAP sun kashe wani soja mai suna Jamilu.
Jamilu Wanda ya fara aiki da rundunar sojin Najeriya a shekaran 2021 ya rasu yayin da ISWAP suka kai wa sansanin sojoji hari dake Bama a jihar Borno.
RIKICIN MAKIYAYA DA MANOMA: Mutum biyu sun mutu, biyar sun ji rauni a jihar Jigawa
Rundunar ‘yan sandan jihar Jigawa ta bayyana cewa an kashe mutum biyu sannan wasu mutum biyar sun ji rauni a rikicin da aka yi tsakanin makiyaya da manoma a karamar hukumar Guri.
Kakakin rundunar Lawan Adam ya ce rikicin ya auku ne ranar Juma’a a dajin  Magirami.
Sai dai Kuma mazauna karamar hukumar sun ce akwai yiwuwar an kashe mutane da dama a rikicin saboda wasu sun bace tun a ranar Juma’a ba a gan su ba.
PREMIUM TIMES ta samu labarin cewa rikicin ya samo asali ne bayan wasu mutane da ake zargin makiyaya ne sun kashe wani manomi da kibiya bayan sun yi masa barna a gona.
A ranar Juma’a wasu mazaunan Guri sun fantsama kasuwan garin inda suka far wa wasu makiyaya domin rama kisan manomin da aka yi.
Nan da nan rundunar ‘yan sandan Guri tare da hadin gwiwar ‘Operation Puff Adder’ da ‘Operation Sallama’ a karkashin jagorancin Muhammad Usman suka nufi kasuwar Guri domin tabbatar da tsaro.
Jami’an tsaro sun tsinci gawar wani mazaunin Guri Umar Abdulrauf mai shekara 35 da wani mutum da har yanzu ba a san sunan sa ba.
Sannan mutum biyar din da suka ji rauni a jikin su an kai su asibitin Hadeja likitoci na duba su.
Adam ya ce jami’an tsaron sun kama wani mazaunin Galdimari Fulani Adamu Ahmadu mai shekara 25 saboda yana da hannu a tada rikicin
Ya ce kwamishinan ‘yan sandan jihar Aliyu Tafida da wasu manyan hafisan tsaro sun ziyarci wurin sannan an aika da jami’an tsaron da za su rika sintiri a karamar hukumar domin samar da tsaro.
Adam ya ce rundunar ta fara gudanar da bincike domin kamo sauran mutanen da suka tada rikicin.
Ya ce da zaran an kama su za a kai su kotu domin yanke musu hukunci.
KWAƊO YA FAƊA ZUWAN ZAFI: Yadda EFCC ta damƙe Willie Obiano yayin da ya ke shirin tserewa Amurka
Saka wa jami’ar Maryam Abacha sunan mahaifiyar mu da Farfesa Gwarzo yayi abin alfahari ne gare mu – Mohammed Abacha
Babban ɗan tsohon shugaban kasan Najeriya, Marigayi Sani Abacha, Mohammed Abacha ya yabawa shugaban jami’ar Maryam Abacha dake Nijar da Najeriya saboda raɗa wa jami’ar sunan mahaifiyarsu da yayi.
A hira da yayi da Tubeless, Abacha ya ce wannan karamci da Farfesa Gwarzo yayi abin alfahari ne garesu da ita mahaifiyar ta su.
” Farfesa Gwarzo ƙanine a wajen sanan ɗane a a wajen mahaifiyar mu.
Abinda yayi ya yi matukar faranta mana rai da kuma uwar mu.
Sannan kuma abinda yake yi abu ne mai kyau matuka musamman a wannan lokaci da ake bukatar faɗada ilimi a musamman yankin Arewacin Najeriya.
” Idan ka duba za ka ga cewa jami’a ce wacce aka fara kafata a ƙasar Nijar, yanzu gashi a hankali jami’ar ta zarce kasar an buɗe sabuwa a Najeriya.
A cikin kwanakinnan ya ke ce min daga kasar Ghana ma an zo musamman domin rokon iri.
Suna son farfesa Gwarzo ya buɗe irin wannan jami’a a Ghana.
Dole mu gode masa matuka sannan mu ruka bin sa da addua.
A karshe Abacha ya mika sakon godiya ga farfesa Gwarzo yana yi masa fatan alkhairi da kuma jinjina masa kan wannanaiki na ilmantar da mutane da yake yi musamman a wannan yanki namu na Arewa da ilimin zamani yayi ƙaranci a ciki.
Farfesa Gwarzo ya kafa jami’ar Maryam Abacha a kasar Nijar shekaru kusan 7 da suka wuce, sannan yanzu haka ya kafa irin wannan jami’a a Najeriya.
KYARI YA ƁALLO RUWA: ‘Yadda jami’an NDLEA ke taimakon masu shigo da muggan ƙwayoyi cikin Najeriya -Inji Kyari
Dakataccen Mataimakin Kwamishinan ‘Yan Sanda Abba Kyari, ya zargi jami’an NDLEA da haɗa baki da dillalan muggan kwayoyi ana safarar ƙwayoyin cikin Najeriya.
Abba Kyari wanda NDLEA ta gurfanar a kotu bisa zargin hannun sa cikin safarar hodar ibilis, ya ce jami’an NDLEA sun yi gina masa rami ne ya faɗa, su ka yi masa sharrin cewa ya na mu’amala da hodar ibilis.
Babban laifin Abba a wurin NDLEA, a cewar sa, don kawai ya nemi hukumar ta biya wani ɗan kwarmato haƙƙin sa, bayan ya taimaki Jami’an Tsaron Ɗaukin Gaggawa sun kama wani da ake zargi na safarar muggan ƙwayoyi.
‘Jami’an NDLEA Dillalan Muggan Ƙwayoyi Ne’ -Abba Kyari:
Cikin wata takarda a Abba Kyari ya damƙa wa kotu ta hannun wani mai suna Muhammad Nur Usman, ya bayyana cewa shi ƙanin Kyari ne, ya shaida wa kotun cewa akasari dayya NDLEA ke haɗa baki da masu safarar ƙwaya, ita ce yadda idan sun shigo da ita, ake barin su wuce ba tare da an yi masa bincike ba.
Muhammad Nur ya ce idan ma ta kama, wasu lokutan har rakiya jami’an NDLEA ke yi wa dillalan ƙwayar”.
Haka dai jaridar Vanguard ta ruwaito.
Da ya ke ci gaba da ƙara bayar da bayanin yadda ya tsinci kan sa a hannun jami’an NDLEA, Kyari ya ce, “A ranar da abin ya faru, waɗanda su ka shigo da hodar ibilis ɗin daga Habasha zuwa filin jirgin saman Enugu sun dira filin jirgin.
“Sai jami’in NDLEA ya ƙyale shi ya wuce, ba tare da bincike ba, domin dama sun san ya na tafe, kuma sun san abin da ya shigo da shi.
Daga nan sai jami’an FIB-IRT suka kama shi, ta hanyar kwarmata masu da wani mai kwarmato ya yi.
“Dama kuma kafin mai kwarmaton ya yi aiki da FIB-IRT ɗin, sai da aka yi yarjejeniyar cewa za a biya shi ladar sa.
“Ganin yadda jami’an NDLEA ne da kan su aka haɗa baki su ka ƙyale mai safarar ya fita daga filin jirgi da hodar ibilis ɗin, kai su ka tafi da shi ofishin NDLEA su ka kuma kai ƙarar su a can.
“Maimakon manyan jami’an NDLEA su yi abin da ya dace, su hukunta jami’an su, sai su ka riƙa ƙoƙarin danne maganar, har suka fusatar da mai kwarmaton yayin da ya ke ta ƙoƙarin bin haƙƙin ladar kwarmaton sa.
Yadda Abba Kyari Ya Shigo Batun Kama Hodar Ibilis -Inji Ƙanen Sa:
Ganin yadda aka hana mai kwarmato haƙƙin sa, to sai Abba Kyari ya shiga maganar, ganin cewa babban jami’in NDLEA wanda ke ƙoƙarin hana haƙƙin, abokin Abba Kyari ne.
“To jami’in NDLEA ɗin da ya ƙi biyan mai kwarmato haƙƙin sa, shi ne ya shirya wa Kyari sharri da gadar-zare, su ka ce wai ya na ƙoƙarin ya ba su cin hanci.
Kuma babu wata ƙwaƙƙwarar shaida.
“Daga nan kuma Rundunar ‘Yan Sandan Najeriya ta kama Kyari s ranar 12 Ga Fabrairu, 2022, saboda kawai an rubuta ƙorafi na ƙarya da sharri a kan sa, aka damƙa shi ga NDLEA.”
Har yanzu dai ana ta ƙoƙarin karɓar belin Kyari, duk da Mai Shari’a ya hana, za a sake nema a zaman kotu na gaba.
TINUBU A MAJALISAR TARAYYA: ‘Ni kaɗai na cancanci takara a APC, sauran duk ‘yan a-ci-bulus ne
Ɗan neman takarar shugabancin Najeriya a ƙarƙashin APC Bola Tinubu, ya ragargaji sauran masu neman takara a jam’iyyar, inda ya ce duk ba su cancanta ba, shi kaɗai ne ya cancanta.
Ya yi wannan kakkausan furuci a zauren Majalisar Tarayya, inda ya gana da ‘yan Majalisar Tarayya masu wakiltar APC, bayan ya gana da na Majalisar Dattawa a ranar Laraba.
“Babu wani ɗan takarar da ya kai ni cancanta a cikin waɗanda su ka fito su ka nuna kan su ko waɗanda su ka noƙe ba su kai ga fitowa sun nuna kan su ɗin ba.
“Ni kaɗai ne na fi su gwagwarmaya da faɗi-tashin siyasa na yi sanata, na yi gwamna kuma na san ƙabli da ba’adin yadda zan gyara al’amurra.
“Ni na fi cancanta.
Sauran kuwa daga ‘yan a-ci-bulus sai ‘yan miya-ta-yi-zaƙi an zo a ci dabge, sai ‘yan giwa-ta-faɗi sun ɗauko wuƙa su sharɓi tsokar nama.
Sai kuma ‘yan arha gasassa.”
Tinubu ya ce ya na alfahari da irin mutane nagari da ya dasa a siyasa waɗanda har yanzu kuma su ke kan bayar da gagarimar gudunmawa.
Ya ce ya je Majalisar Tarayya ne don ya nemi goyon bayan su a tsayar da shi takarar shugaban ƙasa a ƙarƙashin APC.
‘Tun Tashi Na Nake Da Burin Zama Shugaban Ƙasa’ -Tinubu:
“Ni fa dama tun tashi na na ke da da burin zama shugaban ƙasa, kuma na shaida wa Shugaba Muhammadu Buhari haka.
Na sanar da shi cewa ‘ina son saka ƙafa ta cikin takalmin da za ka cire ta ka ƙafar.
Amma ba a kan ƙafar ka kan ɗora tawa ƙafar ba.”
Bunubu ya ce Buhari ya ce masa ya fito don a ga irin gagarimar rawar da zai ƙara takawa wajen inganta dimokraɗiyya.
Tinubu ya ci gaba da bugun ƙirjin cewa har dirigi gare shi a kan fannin ƙididdigar kuɗaɗe.
PREMIUM TIMES Hausa ta buga labarin ganawar Tinubu da Sanatocin APC, inda ya nemi su taimaka masa ya cika burin shugabancin Najeriya.
Jagoran APC kuma wanda ke sahun gaba wajen ganin APC ta tsayar da shi takarar shugaban ƙasa a zaɓen 2023, Bola Tinubu, ya gana da Sanatocin APC, inda ya nemi goyon bayan su domin ya samu nasarar tsayawa takara, kuma ya lashe zaɓen 2023.
Tinubu ya isa Majalisar Dattawa wajen ƙarfe 3 na yamma a ranar Laraba, inda ya gana da Sanatocin APC, Shugaban Majalisar Dattawa Ahmad Lawan da sauran masu riƙe da muƙamai na APC na Majalisar Dattawa.
Tinubu ya kai masu ziyarar mai kama da kamfen, makonni biyu kafin taron gangamin APC, wanda za a zaɓi shugabannin jam’iyya.
Tun cikin watan Janairu ne TInubu ya shaida wa Shugaba Muhammadu Buhari aniyar sa ta neman tsayawa takarar shugabancin Najeriya.
Tinubu ya shaida wa dattawan Sanatocin APC cewa ga fa zaɓe ya gabato, amma fa ba shi iya yin kamfen shi kaɗai.
Ya ce dalili kenan ya ke nema da buƙatar goyon bayan su domin su taimaka ya cika burin sa na zama shugaban ƙasa.
Ya roƙi su taimaka ya ci zaɓen fidda-gwanin APC domin ya gaji Shugaba Buhari.
Ya ce ganin yadda ya yi gwamna tsawon shekaru takwas a Legas da kuma kasancewa ya taɓa yin kamata, to ya cancanci zama shugaban ƙasa.
ZAƁEN 2023: Tinubu ya gana da Sanatocin APC, ya nemi su taimaka masa ya cika burin shugabancin Najeriya
Cikin watan Fabrairu ne Gwamna Babajide Sanwo-Olu na Legas ya ce Tinubu kaɗai ke da ‘laƙanin’ iya gyaran Najeriya.
A labarin, Gwamnan Legas Babajide Sanwo-Olu ya nuna cewa jagoran APC Bola Tinubu kaɗai ya ke goyon baya a cikin masu takardar neman tsaya wa APC zaɓen 2023.
A ranar Juma’a ce  ya bayyana cewa Tinubu wanda shi ma ya taɓa yin gwamna na jihar Legas daga 1999 zuwa 2007, shi kaɗai ne a cikin masu neman tsayawa takara ke da abin da ya kira “laƙanin iya gyara Najeriya”.
Da ya ke magana a wurin taron haɗa-ka na Kwamishinoni da ‘Yan Majalisar Jihar Lagos, Sanwo-Olu ya ce Tinubu ya na da dukkan wasu sabubban cancantar ya mulki Najeriya, kuma idan ya zama shugaba, ko shakka babu zai iya maida ƙasa tsaba.
“Ya kamata mu tafi tare, musamman ganin yadda zaɓen 2019 ya gabato.
Ina yin kira a gare mu baki ɗaya mu taru mu haɗa kai mu goyi bayan takarar Bola Ahmed Tinubu a zaɓen fidda-gwani na APC a zaɓen shugaban ƙasa na 2023.
“Ya yi wa al’ummar Jihar Legas dukkan wani abin da zai iya yi.
To a yanzu ya na so ya yi wa Najeriya gyara kamar yadda ya gyara Legas ta samu gagarimin ci gaba.
“Tinubu ne mutumin da ya fi cancanta ya mulki Najeriya.
Saboda ya san matsalolin da su ka addabi ƙasar nan sosai, kamar yadda yadda ya san bayan hannun sa.
Kuma ya na da laƙanin da zai yi amfani da shi ya yi gyaran Najeriya.” Inji Sanwo-Olu.
Sanwo-Olu dai shi ne Tinubu ya bai wa takarar gwamnan Legas a zaɓen 2019, bayan ya hana gwamnan lokacin, Akinwunmi Ambode tsayawa takara karo na biyu, domin ya yi tazarce.
Bisa dukkan alamu Tinubu na iya samun tirjiya daga jihohin Kudu maso Yamma, ganin yadda wasu suka tashi haiƙan dare da rana su na buga wa Matakimakin Shugaban Ƙasa, Yemi Osinbajo gangar ya fito takara shi ma.
YAƘI BAƘON RAGGO: Ukraniya ta janye tunanin shiga ƙungiyar NATO – Zelensky, Shugaban Ukraniya
Shugaban Ukraniya Zelensky ya bayyana cewa Ukraniya ta haƙura da shiga ƙungiyar ƙawancen Sojojin Taron Dangi na Turai da Amurka, wato NATO.
Zelensky ya yi wannan bayanin ne ga tawagar wasu manyan jami’an Birtaniya a ranar Talata.
Ya shaida masa cewa da daɗewa an bai wa Ukraniya ƙofar shiga NATO a buɗe, to amma dai a yanzu shigar ba abu ne mai wuya ba.
“Don haka Ukraniya ta haƙura.”
Dama dai shiga ƙungiyar NATO da Ukraniya ta yi niyyar yi, na ɗaya daga cikin dalilan da Rasha ta kai mata mamaya.
A na ta ɓangaren, Amurka ta ce za ta tallafa wa Ukraniya da dala biliyan 13.6 duk shekara, domin ta farfaɗo daga ɓarnar da Rasha ta yi mata.
Sannan kuma duk da ana ci gaba da kai harin mamaya, har yau ana kuma tattaunawa kan teburin shawara.
A makon jiya ne Premium Times Hausa ta buga labarin cewa Ukraniya ta ce NATO ta yi mata Ingiza-mai-kantu-ruwa, bayan da NATO ta ƙi tare mata faɗa da Rasha.
‘Ƙasashen NATO Sun Yi Min Ingiza-mai-kantu-ruwa, Sun Bar Mu Rasha Na Kwankwatsar Mu’ -Shugaban Ukraniya:
Shugaban Ukraniya Volodymyr Zelenskyy ya ragargaji Ƙungiyar Ƙasashen Ƙawance Dakarun Yaƙi ta NATO saboda sun ƙi yarda su haramta wa jiragen yaƙin Rasha giftawa cikin ƙasar sa.
Volodymyr Zelenskyy ya ce ƙin shata wannan gargaɗin ya sa Rashawa na samun galaba sosai a kan ƙasar ta.
Haka dai Gidan Talabijin na Aljazeera ya ruwaito.
“Ai shikenan mun bani.
A yau sojojin Rasha sun samu damar ragargazar birane, garuruwa da ƙauyukan Ukraniya, saboda NATO ta ƙi kafa dokar haramta jiragen Rasha giftawa cikin Ukraniya.” Haka Volodymyr Zelenskyy ya bayyana a cikin talbijin a ranar Juma’a.
“A yau NATO ta nuna ba ta da ƙarfi.
Ta nuna gazawa, ta ruɗe kuma gigitatta ce.
Ƙungiya ce wadda ba ta maida yaƙin ƙasashen Turai da ‘yancin Turai muradin ta mafi muhimmanci ba.”
“Dukkan waɗanda aka kashe dalilin wannan yaƙi, an kashe su ne saboda gazawar NATO da rashin haɗin kan ƙasashen da ke cikin ƙungiyar.”
Rasha ta amince ta tsagaita wutar yini ɗaya, domin kwashe mutanen da ke biranen Mariupol da Volnovakha da ta hana shiga da fita.
Rasha ta amince da tsagaita wutar yini guda domin a gaggauta kwashe  ɗimbin mutanen da ke cikin garuruwan Mariupol da Volnovakha, garuruwa biyu da ta yi wa ƙofar-raggo.
Ma’aikatar Tsaron Rasha ta ce ta amince da tsagaita wuta domin a samu damar tura kayan agajin gaggawa da ɗimbin jama’ar da yaƙin ya ritsa da su a biranen biyu.
“A yau 5 Ga Maris, mun tsagaita wuta daga ƙarfe 10 agogon Moscow domin a samu shigar da kayan agaji da kuma kwashe mutanen da ke ciki Mariupol da Volnovakha.”
Amma dai har yanzu ba a ji komai daga ɓangaren Ukraniya ba.
Sannan kuma ba a san ko har zuwa wane lokaci ne tsagaita wutar zai ɗauka ba.
Duk da dai wani jami’i ya shaida cewa tsagaita wutar zai ƙare ne daga 4 na yamma.
Shi ma Magajin Garin Volnovakha mai suna Vadym Boychenko, ya ce, “ba mu da wani zaɓi sai ficewa daga garin.”
“Ai mutane su ne gari, ba gine-gine ko gidaje ba.
Shi ya sa za a kwashe jama’a domin tsira da rayukan su.”
PREMIUM TIMES Hausa ta buga labarin yadda Rasha ke ci gaba da mamaye Ukraniya.
Labarin baya-bayan nan, shi ne wanda aka buga cewa, ‘Iliya Ɗanmaikarfi ya ƙwace tulunan makamashin nukiliyar Waldiman Birnin Ƙib.’
A ƙazamin yaƙin mamayar Ukraniya da ƙasar Rasha ke yi, lamarin da ya yi kama da labarin cikin littafin “Iliya Ɗanmaikarfi”, wanda aka bada labarin bayyanar wani ƙaƙƙarfan jarumi a Rasha, lamarin na neman maimaita kan sa a zahiri, inda yanzu haka dakarun Shugaba Vladimir Putin na Rasha su na ci gaba da ragargazar ƙasar Ukraniya.
A ranar Juma’a ce dakarun Rasha su ka ƙwace babbar tashar makamashin nukiliya na Ukraniya da ke yankin Zaporizlizhia, kuma su ka ƙwace yankin baki ɗaya.
Tashar makamashin nukiliya ta Ukraniya ita ce mafi girma a duk faɗin Turai baki ɗaya.
Shugaban Ukraniya Volodymyr Zelenskyy ya tabbatar da cewa yanzu tashar nukiliyar ta na hannun dakarun Rasha.
Sannan kuma ya yi tofin Allah-waddai ga Rasha, tare da yin iƙirarin cewa sojojin Rasha sun harba makamai a tashar.
“Rasha ta zama shaiɗaniyar ƙasar da a tarihin duniya ita ce ta fara harba makami a tashar nukiliya.” Inji Zelenskyy, tare da yin kira ga duniya cewa ya na buƙatar ɗaukin gaggawa.
Ranar Alhamis dama dakarun Rasha sun ƙwace garin Khersen mai mutum sama da 290,000, bayan sun kewaye garin ba shiga, ba fita, tsawon kwanaki uku.
Aljazeera ta ruwaito cewa sojojin na Rasha sun nausa gari mai arzikin tashoshin jiragen ruwa na Ukraniya, wato Mykollaine da ke bakin ‘Black Sea.’
Rasha na ci gaba da mamaye Ukraniya, tare da shan alwashin cewa ba za ta taɓa bari ƙasar Amurka da Turawan Yamma su ƙulla ƙawancen girke muggan makamai a Ukraniya, ƙasa mai maƙwabtaka da Rasha ba.
‘Daga sama aka ce min na fito takarar shugabancin APC’ – Sanata Adamu
Tsohon Gwamnan Jihar Nassarawa, Sanata Abdullahi Adamu ya bayyana cewa wasu manya kuma ƙusoshin jam’iyyar APC ne su ka ce ya fito takarar shugabancin jam’iyyar.
Adamu ya yi wannan bayani a ranar Talata, lokacin da ya ke ganawa da Mambobin Tarayya ‘yan APC a Abuja.
Bayanin sa ya zo daidai lokacin da ake watsa rahotannin cewa Shugaba Muhammadu Buhari ya fi son Sanata Adamu ya zama shugaban APC na ƙasa.
Adamu ya ce shi ne na ƙarshen fitowa ya bayyana aniyar sa ta neman shugabancin APC, saboda sai da ya jira ya samu umarni daga ƙusoshin jam’iyyar masu faɗa a ji.
Ya yi nuni da cewa bai kamata mai neman shugabanci ya nuna maitar sa a fili ba, kamata ya yi ya jira, har sai an kira shi an ce masa ga ragamar shugabanci ka riƙe tukunna.
Adamu wanda kwanan nan ya shugabanci kwamitin sasanta hasalallun APC da masu rigima a cikin jam’iyyar, ya ce wannan gagarimin aiki da aka ba shi ya taimaka masa wajen gani da kuma sanin matsalolin da suka dabaibaye APC.
Ya cecya karɓi tayin fitowa neman shugabancin APC ne saboda ya na girmama mutanen da su ka ce ya fito takara.
“Saboda sun yarda sun amince cewa na fi cancantar riƙe APC, don haka na fito takara za su zaɓe ni.
Daga nan na tuntuɓi waɗanda su ka dace na tuntuɓa, sai na fito kawai.” Inji shi.
Ban Taɓa Faɗuwa Zaɓe Ba Tun Daga 1978 Har Yau -Sanata Adamu:
Da ya ke magana kan yadda zai riƙe jam’iyyar, Adamu mai wakiltar Mazaɓar Sanatan Nasarawa ta Yamma, ya ce tun daga 1978 har yau bai taɓa faɗuwa zaɓe ba.
Don haka ya fahimci dukkan ƙalubalen da ke fuskantar APC.
“Na naƙalci yadda ake zaɓe, yadda ake tafiyar da zaɓe, matakan da ake ketawa kafin a yi zaɓe da sauran su.
“Daga 1978 har zuwa yau, ban taɓa shiga takara na faɗi ba.
Don haka ina da yaƙin cewa idan aka ba ni shugabancin APC, zan yi wa jam’iyyar kyakkyawan riƙon da za ta daɗe ta na riƙe da akalar gwamnati a ƙasar nan.
Abdullahi Adamu: Yadda Mai Kashi A Wando Ke Neman Shugabancin APC:
Abdullahi Adamu ya yi gwamna tsawon shekaru takwas, daga 1999 zuwa 2007 a jihar Nasarawa.
Daga nan kuma ya zarce Majalisar Dattawa, inda har yau bai faɗi zaɓe an kayar da shi ba.
Cikin 2010 an gurfanar da shi a kotu, inda aka zarge shi da wawurar naira biliyan 15.
Har yau ba a san matsayin da wannan tuhuma da ake yi masa ke ciki ba.
Amma a cikin 2016, Adamu ya taɓa an kori ƙarar da tuhumar da ake yi masa ce, shi ya sa aka ji tsit.
Lokacin da Bukola Saraki ke Shugaban Majalisar Dattawa, an tsige Adamu daga Shugaban Kungiyar ‘Yan Majalisar Dattawan Arewa, saboda an zarge shi da yin rub-da-ciki kan wasu maƙudan kuɗaɗe.
Kwanan baya a wata hira da aka yi da Gwamna Nasir El-Rufai na Kaduna, ya ce Shugaba Buhari ya ce a zaɓi wani ɗan Arewa ta Tsakiya a matsayin shugaban APC.
Amma bai ambaci sunan sa ba.
MATSALAR MAI TA KARYA FUKAFUKIN JIRAGE: Man da ke gare mu bai wuce na zirga-zirgar kwana uku ba -Masu kamfanonin jiragen sama
Kun ga kenan harkokin zirga-zirgar jiragen sama a ƙasar matacciya ce akwai.” Inji Onyema, mai Air Peace.
Mai Ya Kashe Bakin Tsanya: ‘Za Mu Rufe Dukkan Gidajen Radiyo Da Talabijin Na Arewa’ -Masu Kafafen Yaɗa Labarai:
Ƙungiyar Masu Gidajen Radiyo da Talabijin na Arewa (NBMOA), sun koka dangane da matsalar ƙaranci da tsadar fetur, baƙin mai da gas, har ta kai ga sun yi barazanar cewa nan ba da daɗewa ba za su rufe gidajen radiyo da talabijin na arewacin Najeriya.
Kungiyar ta ce ƙarin matsalar kuma ta haɗa da gagarimar matsalar rashin wutar lantarki da ake fama da ita, wadda ta ƙara dagula lissafin gudanar da ayyuka baki ɗaya.
Wannan ƙungiya dai ta ƙunshi dukkan masu gidajen rediyo da talabijin masu zaman kan su da ke Arewa.
Yayin da ake fama da matsalar fetur, Babban Manajan Watsa Labarai na NNPC, Garba Deen Muhammad a kwanan baya ya ce an raba mai sosai, amma jama’a su ƙara haƙuri, domin akwai mai wadatacce.
NNPC ta umarci masu masu deffo su riƙa lodin mai ba dare ba rana domin a cike giɓin ƙarancin sa.
Muna Cikin Matsanancin Halin Ƙunci -Masu Gidajen Radiyo da Talabijin:
A wata hira da Shugaban Ƙungiyar Masu Gidajen Radiyo da Talabijin na Arewa, Tijjani Ramalan ya yi da BBC Hausa a ranar Litinin, ya ce kafafen watsa labaran su na shan wahala sosai wajen gudanar da ayyukan su, saboda matsanancin wahalar fetur da gas da baƙin mai.
“Mu na shan wahala sosai kafin a riƙa jin labarai da shirye-shiryen mu a kullum, saboda na farko dai babu wutar lantarkin da za mu iya dogaro da ita, gas shi ma ya yi tsada kuma ya na karanci.
Abin takaici ne ƙwarai, saboda babu wata mafita daga wannan karankatakaliya.
“Ya kamata Ku sani cewa gaba ɗayan ayyukan mu na tafiya ne ta hanyar kunna janareto domin mu samu wuta, saboda babu wutar lantarki kwata-kwata.” Inji shi.
Ramalan wanda shi ne Shugaban Gidan Talabijin da  Liberty Radiyo, ya ce a yanzu mai injin janareto ya kai Naira 730 duk lita 1, abin da ya ce a gaskiya ba za su iya ci gaba da sayen sa a haka ba.
Ramalan ya yi kira ga Gwamnatin Tarayya ta gyara matsalar wutar lantarki.
Kuma ya ƙara kokawa a kan matsalar tsada da ƙarancin mai.
GAGARIMAR MATSALAR MAI: ‘Za mu rufe dukkan gidajen radiyo da talabijin na Arewa’ -Masu kafafen yaɗa labarai
WATA SABUWAR RIGIMA: Malaman jami’o’i sun ci kwalar Hukumar NITDA sun kira hukumar da shugaban ta maƙaryata
Yayin da Gwamnatin Tarayya ta zuba ido harkokin ilmin jami’a ya shiga garari, a na su ɓangaren, Ƙungiyar Malaman Jami’o’i ta Ƙasa (ASUU) ta tofa wa Hukumar  Inganta Fashar Zamani (NITDA) miyau tare da kiran hukumar da shugaban ta maƙaryata.
Shugaban ASUU na Ƙasa Emmanuel Osodeke ya yi tir da Shugaban Hukumar NITDA, Kashifu Inuwa tare da kiran sa maƙaryaci, biyo bayan furucin da Inuwa ya yi a kan tsarin biyan albashin malaman jami’o’i na UTAS, wanda ASUU ke so a fara biyan su albashi da shi, ba tsarin IPPS na gwamnatin tarayya ba.
Tsarin na UTAS dai a yanzu haka ana ci gaba da jaraba shi da auna nagarta, inganci da sahihancin sa, kafin a fara amfani da shi.
Hukumar NITDA da haɗin guiwar ASUU ke yin jarabawar gwajin.
To sai dai kuma kwanan nan Shugaban NITDA Kashifu Inuwa ya faɗa wa manema labarai cewa tsarin biyan albashi na UTAS da ASUU ke so a ƙirƙiro ya kasa haye siraɗin jawabawar matakai uku da aka yi masa.
Haka Inuwa ya bayyana wa manema labarai ca Fadar Shugaban Ƙasa.
Shi kuma Shugaban ASUU ya ƙaryata Shugaban NTDIA, inda ya ce a cikin jarabawar da aka yi, har ma akwai inda UTAS ya ci maku 85.
“Don haka mu na jan hankalin Shugaban NTDIA Kashifu Inuwa cewa ya kame bakin sa ya yi shiru, tunda ba a kammala gwajin ba tukunna.
“Idan kuma bai daina ba, to za mu tilasta wa NTDIA ta fito da sakamakon gwajin da UTAS ya samu maki 85 domin kowa ya gani kuma ya tabbatar.
Kafin fitar da bayanin bayan taro, wakilin mu ya ruwaito cewa ASUU ta ƙara maƙonni 8 kafin ta sake waiwayen Gwamnatin Tarayya, ta ce ‘gwamnatin maƙaryata’ ce.
Ƙungiyar Malaman Jami’o’i ta Ƙasa (ASUU) ta bayyana ci gaba da yajin aiki har ƙarin tsawon watanni biyu nan gaba, kafin ta sake waiwayar Gwamnatin Tarayya.
Shugabannin ASUU sun kwana taro a Hedikwatar  su da ke Jami’ar Abuja, wanda su ka fara tun daga ranar Lahadi, har zuwa wayewar garin yau Litinin.
Wata majiya daga cikin mahalarta taron ta shaida wa PREMIUM TIMES cewa tabbas sun kwana taro, kuma sun yanke shawarar cewa za su ci gaba da yajin aiki, tunda gwamnatin tarayya ta ɗauke su sakarkaru.
Majiyar wadda ta ce kada a ambaci sunan ta, ta ce za su ci gaba da jayin aiki har sai sun nuna wa gwamnatin tarayya cewa lallai ta watsar da ilmi a ƙasar nan, ta bar shi ya na neman lalacewa.
Majiyar ta ce yanzu haka ana nan ana rubuta takardar bayan taro wadda za a raba wa manema labarai.
Malaman inji majiyar sun zargi Gwamnatin Tarayya da rashin cika alƙawari, yin baki biyu da kuma zumbuɗa ƙarya.
A baya dai bayan gwamnati ta sha yi wa ASUU alƙawari, kwanan baya Gwamnatin Tarayya ta fito ta ce ba ta da kuɗaɗen da za ta iya biyan buƙatun malaman jami’o’i.
Dama kuma watanni biyu baya ASUU ta ce idan sun sake tafiya yajin aiki, to a tuhumi Buhari, gwamantin sa ce ta kasa cika masu alƙawari ko da guda ɗaya.
INEC ta ƙara inganci, yanzu maguɗi ba zai yi tasiri ba -Shugaban CAN
Shugaban Ƙungiyar Kiristocin Jihar Filato, Polycarp Lubo, ya yaba wa Hukumar Zaɓe ta Ƙasa (INEC), inda ya ce a yanzu hukumar ta inganta, kuma ta kamo hanyar zama sahihiya abin dogaro a batun zaɓe.
Da ya jawabi wani taron Mabiya Ɗariƙar Katoliƙa na Pankshin da aka gudanar a Ƙaramar Hukumar Kanke, Lubo ya ce yanzu dai INEC ta inganta, kuma maguɗi ya ragu sosai a wurin zaɓe.
Sannan kuma ya yi kira ga Kiristoci cewa kowa ya tashi ya mallaki katin rajistar zaɓe, domin a zaɓi mutane nagari a kan mulki.
CAN ta zaburar da Kiristoci su tashi su mallaki katin zaɓe, don huce takaici.
Shugaban Ƙungiyar Kiristoci ta Ƙasa (CAN), Reshen Jihar Filato, ya jaddada wa Kiristoci cewa hanya ɗaya sa a yanzu za su samu shugabanni nagari, ita ce su tashi su mallaki katin zaɓe, domin zaɓen nagari a kan muƙamai daban-daban.
Polycarp Libo ya yi wannan kira ne a lokacin taron laccar Mabiya Ɗariƙar Katoliƙa na Pankshin da aka gudanar a Ƙaramar Hukumar Kanke, cikin Jihar Filato, a ranar Lahadi.
Da ya ke jawabi wurin taron mai taken “Hanyoyin Dacen Samun Gwamnati Tagari, Zaman Lafiya da Ci Gaban Ƙasa”, Lubo wanda babban Rabaran ne ya ce “mallakar katin zaɓe ne kaɗai hanyar da Kiristoci za su bi domin su zaɓi shugabannin ƙwarai kuma nagari.
“Yanzu Hukumar Zaɓe ta Ƙasa (INEC) ta ƙara gyaruwa, ta kuma ƙara inganci.
Irin yawan maguɗin zaɓen da aka riƙa yi a baya, yanzu duk ya ragu sosai.
“Sannan kuma samuwar wannan Sabuwar Dokar Zaɓe da aka sa wa hannu zai ƙara canja abubuwa da dama.
“Saboda haka ƙuri’un ku su ne makaman ku, kuma su ne ƙarfin ku na samun shugabanni nagari.
“A da ne ake cewa ƙuri’a ba ta da wani tasiri.
Amma a yanzu dai ƙuri’a ce ke da tasiri, ba maguɗi ba.”
Rabaran Fada Libo ya kuma yi wa Kiristocin da ke kan muƙamai daban-daban na mulki cewa su ji tsoron Ubangiji, su yi gaskiya da kuma riƙe amanar da aka ba su.
AN GUDU NA A TSIRA BA: Ƴan bindiga sun yi garkuwa da mutane 11 a Shimfiɗa, jihar Katsina
Tun bayan cire sojoji daga makarantar Sakandare da ke Shimfiɗa mutanen yankin suka fara arcewa daga wannan ƙauye saboda tsoron kada ayi garkuwa da su.
Sai dai kuma wasu daga cikin masu gudun sun faɗa hannun ƴan bindiga a lokacin da suke kokarin arcewa zuwa garin Jibia.
Wani mazaunin garin Abdurrazak Ahmad ya ce masu gudun na kokarin shiga sansanin ƴan gudun hijira ne dake garin jibia sai suka faɗa hannun ƴan bindiga suka yi awon gaba da su.
” Dama sojoji dake makarantar sakandare na gwamnatin dake Shimfida ne suka hana ƴan bindiga shigowa cikin garin Shimfida.
Tun da aka cire su shi kenan sai ƴan bindigan suka samu daman shigowa garin.
TSUMAGIYAR KAN HANYA: ‘Yan Najeriya miliyan 19.4 za su fuskanci yunwa da barazanar rashin abinci a cikin Agusta, 2022 -FAO
Hukumar Abinci ta Majalisar Ɗinkin Duniya ta tabbatar da cewa aƙalla ‘yan Najeriya miliyan 19.4 ne za su yi fama da yunwa da barazanar rashin abinci tsakanin watannin Yuni zuwa Agusta, 2022.
Hukumar Abinci ta Majalisar Ɗinkin Duniya (FAO) ta yi wannan bincike tare da haɗin gwiwar Ma’aikatar Harkokin Gona ta Tarayya da wasu Cibiyoyi masu ruwa da tsaki a harkar noma.
Rahoton ya yi nazarin matsalar ƙarancin abincin da za a fuskanta da kuma rashin abinci mai gina jiki a yankunan Sahel da Afrika ta Yamma.
Rahoton ya ƙara da cewa matsalar abinci za ta fuskanci aƙalla jihohi 21 na Najeriya tare da yankin Gundumar FCT Abuja, mai ƙananan hukumomi shida.
An kuma yi kirdadon aƙalla ‘yan gudun hijira 416,000 ne za su tsinci kan su cikin wannan mawuyacin halin tasku.
Sannan kuma rahoton ya nuna a yanzu haka aƙalla mutum miliyan 14.4 da kuma masu gudun hijira 385,000 sun afka cikin wannan halin rigimar gaganiyar ƙarancin abinci, kuma ba za su iya samun kan su a saiti ba, har sai cikin Mayu, 2022.
Jihohin da aka yi nazari a cikin Maris sun haɗa da Abiya, Adamawa, Benuwai, Barno, Cross Riba, Edo, Enugu, Gombe, Kaduna, Jigawa, Kano, Katsina, Kebbi, Legas, Neja, Filato, Sokoto, Taraba, Yobe da Zamfara, dai kuma Gundumar FCT Abuja.
A cikin shekarar da ta gabata dai FAO ta ce aƙalla mutum miliyan 12.8 na ‘yan Najeriya su ka yi fama da fari na ƙarancin ruwan shuka tsakanin Yuni zuwa Agusta, 2021.
Matsalar tsaron da ta dabaibayi samuwar abinci sun haɗa da yaƙin Boko Haram a Barno, Adamawa da Yobe, sai kuma hare-haren ‘yan bindiga a yankin Arewa maso Yamma, a jihohin Sokoto, Katsina, Zamfara, Kaduna da Kebbi.
Sai kuma wasu jihohin Arewa ta Tsakiya da suka haɗa da Neja da Benuwai, waɗanda rahoton ya ce su ne lamarin zai fi yi wa riƙon laya a hannun ɗan dambe.
Sannan kuma rahoton ya ce matsalar tsadar kayan abinci da ya haddasa ƙuncin rayuwa a yanzu, zai ƙara ruruta wutar ƙarancin abincin sosai.
Sauran Matsalolin Da Ke Kara Ruruta Ƙuncin Rayuwa Da Rashin Abinci:
“Rashin aikin yi da suɓucewar aikin da mutum ke yi da kuma taguwar kuɗaɗen da magidanci ke samu sakamakon ɓarkewar korona, sai kuma fatattakar da ‘yan bindiga ke wa mutanen ƙauyuka da garuruwa su na yin hijira su zai ƙara kuma ya na ƙara munin matsalolin sosai.”
“Sauran dalilan da su ka sa matsalar ta 2022 za ta zarce ta 2021, shi ne saboda rashin hanyar isa wurin wasu masu gudun hijira da ke cikin lungunan Barno da Yobe, ƙarin munin hare-haren ‘yan bindiga da kuma ƙarin jihohi biyar da aka samu a cikin 2022.” Inji rahoton.
Wakilin Hukumar Abinci ta Majalisar Ɗinkin Duniya (FAO) a Najeriya, Fred Kateero, ya yi kira ga Gwamnatin Najeriya su yi amfani da sakamakon rahoton nan su shata wani tsari na ƙasa bai ɗaya, wanda zai bijiro da hanyoyin zabura a ceto harkar noma nan ba da daɗewa ba.
Ya kuma yi kira ga Gwamnatin Tarayya ta zuba kuɗi sosai wajen tabbatar da samun nasarar wannan shiri.
GABA DA GABAN TA: Kotu ta umarci a maida daraktocin Hukumar NFIU da aka kora saboda sun binciki sirrin kuɗaɗen Tinubu da Atiku
Kotun Sauraren Kararraki da Bin Haƙƙin Ƙorafe-ƙorafen Ma’aiakata, ta bayar da umarnin a gaggauta maida daraktocin da NFIU ta kora, saboda samun su da laifin bin-diddigin kuɗaɗen Bola Tinubu da Atiku Abubakar.
Cikin 2021 ne aka kori daraktocin biyu, waɗanda kuma su ka garzaya kotu bayan korar su.
Mai Shari’a Rakiya Haastrup, ta yanke hukunci a ranar 3 Ga Maris, 2022 cewa an bi ta haramtacciyar hanyar da aka kauce wa dokokin Najeriya wajen korar ta su.
Rakiya ta ce daga cikin hanyoyin da aka kauce ɗin, har da rashin ba su damar kare kan su, inda haka kawai aka kore su cikin Yuni, 2021.
Kotun ta umarci Shugaban Hukumar ta NFIU ya aika wa daraktocin biyu da takardar maida su kan aikin su, kuma a biya su dukkan albashin su da alawus-alawus da sauran haƙƙoƙin su na watanni 9 da suka shafe a gida, bayan an kore su.
Salsalar Dalilin Korar Su Daga Hukumar NFIU:
Cikin 2020 PREMIUM TIMES ta buga cikakken labarin yadda aka dakatar da Daraktan Binciken Sirri Mohammed Mustapha da kuma Daraktan Tantancewa Fehintola Salisu, kuma Mohammed Tukur ɗin ne dai ya dakatar da su a lokacin.
An dakatar da su ne saboda sun yi gaban-gabarar zurfafa binciken safara da hada-hadar kuɗaɗen Atiku Abubakar da Bola Tinubu, ba tare da sanin hukuma ba.
Sauran zarge-zargen da Tukur ya yi wa korarrun jami’an sun haɗa da:
Mustapha ya yi shisshigin rubuta wa Sufeto Janar na ‘Yan Sandan Najeriya da Shugaban EFCC wasiƙa a kan wasu hada-hadar Atiku Abubakar, ba tare da Hukumar NFIU ce ta sa shi ba.
An ce wannan babban laifi ne matuƙa.
Tukur ya ce hukumar NFIU ba ta ɗora alhakin binciken ayyukan hada-hadar Atiku a kan Mustapha ko ofishin sa ba.
Tukur ya kuma zargi Mustapha da aika wasiƙa ta neman waɗansu bayanai da ake zargin Tinubu da aikatawa a Amurka, maganar da tsohon batu ne.
Tsohon rikici ne wanda cikin 2011 CCB ta zargi Bola Tinubu da laifin buɗe asusun ajiya bankunan ƙasashen waje a lokacin da ya ke Gwamnan Legas daga 1999 zuwa 2007.
Sai dai kuma Kotun CCT ta kori ƙarar daga baya.
Tukur ya ce dukkan abubuwan da jami’an biyu su ka aikata, ba su nemi amincewar sa ko shawarar sa ba, a matsayin shi Tukur na Shugaban su kuma Shugaban NFIU.
Majiya ta ce tun a ranar 11 Ga Agusta Tukur ya aika masu da takardar dakatarwa da kuma gargaɗi kan binciken Tinubu da Atiku ba tare da an sa su ba.
Wata majiyar ta tabbatar wa PREMIUM TIMES Hausa cewa sai da aka bai wa su biyun ɗin da aka kora damar kare kan su tukunna.
Yadda Mustapha Ya Ƙara Kira Wa Kan Sa Ruwa:
Sannan kuma an samu Mustapha da laifin haɗa baki da wani jami’in NFIU, ya riƙa karɓar albashin sa a lokacin da aka dakatar da shi.
Cikin takardar korar Mustapha an gargaɗe shi tare da umarnin ya gaggauta maida wa Gwamnatin Tarayya dukkan albashin sa da ya bi ta ɓarauniyar hanya ya karɓa a lokacin da aka dakatar da shi.
Wakilin mu ya tuntubi Mustapha da Salisu ta waya amma ba su ce komai ba.
Hatta saƙon tes da aka yi masu ma ba su bada amsa ba.
Idan ba a manta ba, wani ofishin lauya na C. Chris Ekemezie & Associate ya rubuta wa ICPC ƙorafi tare dai kai ƙarar Tukur, a kan dakatarwar da ya yi wa jami’an biyu.
Lauyan ya ce “an kori jami’an biyu ne saboda sun yi ƙoƙarin saɓule wa Atiku wando a ga irin safarar kuɗaɗen sirrin da ya ke yi.”
Masana da masu sharhi da dama na ganin korar akwai siyasa a cikin ta.
Sannan kuma ba a kore su bisa ƙa’ida ba.
SUN YI TUTSU: Majalisar Dattawa ta ƙi ƙara yi wa Dokar Zaɓe Kwaskwarima, kamar yadda Buhari ya nemi su yi
Majalisar Dattawa ta yi fatali da wani ƙudirin neman su ƙara yi wa Sabuwar Dokar Zaɓe Kwaskwarima, kamar yadda Shugaba Muhammadu Buhari ya nemi ta yi.
A ranar Laraba ce dai mambobin Majalisar Dattawa ɗaukacin su suka yi amincewa da wani ƙudiri da aka karanta, domin a yi masa karatu na biyu.
Ƙudirin dai na tafiya ne kafaɗa-da-kafaɗa da buƙatar Shugaba Buhari ta a sake yi wa Dokar Zaɓe kwaskwarima, domin a cewar Buhari, ya gano wasu giɓin da babu haƙora a cikin bakin dokar.
A cikin watan Fabrairu ne dai Buhari ya nemi Majalisar Dattawa cewa ta cire wasu ƙudiri na ‘Clause 84(12)’, na cikin Dokar.
Kudirin dai shi ne wanda ya haramta wa duk wani mai riƙe da muƙamin gwamnati na siyasa ya yi zaɓe ko a zaɓe shi domin tsayawa wata ta takara a wurin gangamin taron siyasa.
Buhari ya ce dokar ko ƙudirin ya tsuyen ‘yancin waɗanda aka hana ɗin.
Jam’iyyar PDP ta ƙi yarda a cire ƙudirin, inda ta gaggauta sheƙawa kotu.
Buhari ya nemi su cire shi ne bayan ya sa wa Dokar Zaɓen hannu, amma PDP da ƙungiyoyi da dama ba su amince ba.
PDP ta nemi a kotu ta hana Buhari sake gyarawa ko yin kwaskwarima ga sabuwar dokar zaɓe.
Mai Shari’a Inyang Ekwo ya yanke hukuncin cewa tunda daftarin ƙudirin ya rigaya ya zama Doka, to babu wani mahalukin da ya isa ya ƙara yi masa kwaskwarima, ba tare da bin ƙa’idar da doka ta shimfiɗa ba.
Ekwo ya yanke hukuncin hana Buhari, Ministan Shari’a ko Majalisar Dattawa yi wa sabuwar dokar katsalandan.
Majalisar Dattawa Ta Yi Wa Buƙatun Buhari Tutsu:
Sanata Adamu Aliero ne ya nusashshe da Majalisar Dattawa cewa akwai batun jingine ƙudirin har sai lokacin da kotu ya jingine umarnin ta.
Sanata Lawan ya ce duk da kotu ta yi gargaɗi, hakan ba zai hana Majalisar Dattawa yi masa kwaskwarima ba.
Daga nan masu adawa da ƙoƙarin yin kwaskwarimar, irin su Shugaban Marasa Rinjaye, Enyinnaya Abaribe ya tashi ya fara ragargazar Shugaban Majalisar Dattawa, ya na mai ce masa maƙiyin dimokraɗiyya.
Daga nan Abaribe ya roƙi sauran mambobin Majalisar Dattawa kada su bari a yi wa ƙudirin karatu na biyu.
A ƙarshe dai waɗanda su ka nemi a yi fatali da shi, kamar yadda Babbar Kotun Tarayya ta yi gargaɗi, su ne su ka yi rinjaye.
Dajin Da Aka Keto Kafin Buhari Ya Sanya Wa Sabuwar Dokar Zaɓe Hannu:
Shugaban Ƙasa ya sake gano wani giɓi a zubin haƙoran Sabuwar Dokar Zaɓe.
Shugaba Muhammadu Buhari ya bayyana cewa har yanzu dai akwai sauran baddalallun hukunce-hukunce da tanade-tanade a cikin Sabuwar Dokar Zaɓe, wadda ya sa wa hannu a ranar Juma’a.
Buhari ya yi bayanin yayin da ya sa wa Ƙudirin Gyaran Dokar Zaɓe hannu, inda yanzu ya zama Sabuwar Dokar Zaɓe.
Ya yi bayanin da sa hannun a gaban Mataimakin Shugaban Ƙasa Yemi Osinbajo, Shugaban Majalisar Dattawa Ahmad Lawan, Kakakin Majalisar Tarayya, Femi Gbajabiamila da wasu manyan jami’an gwamnati.
Shugaban ya gode wa Majalisar Dattawa da ta Tarayya, ganin yadda su ka sake yi wa ƙudirin kwaskwarima daidai yadda ya ke so.
Ya ce dokar za ta ƙara inganta martabar zaɓe a Najeriya, musamman ta sabuwar hanyar yin amfani da kayan sadarwa da na’urori na zamani domin tabbatar yin komai ƙeƙe-da-ƙeƙe a lokacin zaɓe.
Ƙorafe-ƙorafen Buhari:
Sai dai kuma Buhari ya yi ƙorafi a kan Sashe na 84(12).
Ga Abin Da Sashen Ya Gindaya:
“An hana duk wani mai riƙe da muƙamin gwamnati wato muƙaman siyasa a Tarayya, Jiha ko Ƙaramar Hukuma ya yi zaɓe ko a zaɓe shi a wurin Taron Gangamin Jam’iyya ko Zaɓukan Shugabannin Jam’iyya na jiha ko ƙaramar hukuma ko tarayya.”
Buhari ya ce wannan sabuwar dokar ta ci karo da wata dokar da ke cikin Kundin Tsarin Mulkin Najeriya.
Ya ce dokar ta tauye wa masu riƙe da muƙaman ‘yancin su na yin zaɓe ko a zaɓe su a shugabancin jam’iyyu.
Daga nan sai Buhari ya yi nuni da Sashe na 40 da na 42 na Kundin Tsarin Mulkin Najeriya.
“Doka ta amince wanda ke riƙe da muƙamin gwamnati zai iya ajiye aikin sa kwanaki 30 kafin ya tsaya takarar wani muƙamin shugabanincin jam’iyya, wato kafin zaɓen.” Inji Buhari.
Sai dai kuma ya ce duk da wannan cikas ɗin, ya sa wa dokar hannu, saboda la’akari da muhimmanci, ƙurarren lokaci da sauran su.
Yadda Majalisar Dattawa Ta Ƙara Yi Wa Ƙudirin Gyaran Dokar Zaɓe Wata Kwaskwarima:
A wani ƙwarya-ƙwarya kuma taƙaitaccen  cimma matsaya da Majalisar Dattawa ta yi a ranar Talata, ta sake yi wa Ƙudiri na 84 na Dokar Gyaran Zaɓe Kwaskwarima.
An yi kwaskwarima ɗin ce ta yadda idan Shugaba Muhammadu Buhari ya sa mata hannu, za ta bai wa jam’iyyun siyasa damar kowace ta bi tsarin da ya fi daidai a gare ta wajen zaɓen fidda gwani.
A cikin ƙudirin gyaran dokar zaɓen dai wanda Majalisar Dattawa ta sa wa hannu cikin 2021, sun rattaba cewa zaɓen fidda gwanin kowace jam’iyya zai kasance na ‘yar-tinƙe ce.
Sai dai kuma Shugaba Muhammadu Buhari bai amince da wannan ƙudirin ba.
Dalili kenan ya maida wa majalisa domin ta yi masa kwaskwarima.
Yayin da Majalisar Dattawa ta amince da zaɓen kai-tsaye ko ‘yar tinƙe ko kuma tsayar da ɗan takara a bisa tsarin yarjejeniyar amincewa, ita kuwa Majalisar Tarayya ba ta amince da fitar da dan takara ta hanyar cimma yarjejeniyar tsayar da mutum ɗaya ba tare da zaɓe ba (wato consensus candidate).
Farkon makon jiya ne Majalisar Dattawa ta yi wa Ƙudirin Gyaran Dokar Zaɓe Kwaskwarima kamar yadda Shugaban Muhammadu Buhari ya nemi ta yi, kafin ya sa mata hannu
Gyare-gyaren Da Majalisar Dattawa Ta Yi Wa Ƙudirin Gyaran Dokar Zaɓe:
Majalisar ta fara yin gyaran gaggawa kan Ƙudiri na 87, wanda ya yi magana kan irin zaɓen fidda-gwanin ‘yan takara daga kowace jam’iyyar siyasa.
A yanzu an amince kowace jam’iyya ta zaɓi gwanayen ta bisa tsarin ‘yar tinƙe, ƙato-bayan-ƙato ko zaɓen game-gari.
Da farko dai Kudirin Gyaran Dokar Zaɓe ya amince a yi zaɓen kai-tsaye, ba na wakilan jam’iyya ba, wato ‘delegates’.
Wannan tsari ne ake kai a ƙasar nan, wanda kuma ƙoƙarin kawar da shi a zaɓen 2023 bai yi nasara ba, biyo bayan fatali da tsarin zaɓen kai-tsaye da Buhari ya yi bisa dalilin cewa zai ci maƙudan kuɗaɗe wajen gudanarwa.
An amince da Ƙudiri na 84, wanda ya bada damar ko jam’iyya ta yi zaɓen kai-tsaye ko kuma tsarin wakilan jam’iyya, wato ‘delegets’.
Ko an Ƙi ko an So ni ne dai gwamnan Ebonyi, za mu basu kunya a kotun ƙoli – Umahi
Gwamnan jihar Ebonyi, David Umahi wanda Kotu ta tsige ya bayyana cewa Alkalin kotun da gangar ya yanke hukuncin tsige amma kotun koli zai bashi kunya da wandanda suke yi masa bita da kulli.
” Ni wannan hukunci na kotun ɗaukaka kara bai ɗaɗa ni da kasa ba ko kaɗan.
Nine dai gwamnan jihar Ebonyi ko anƙi ko an so.
Za mu je kotun ƙoli kuma zamu mu basu kunya a can.
Yadda kotu ta tsige gwamna Umahi
Babbar Kotun Tarayya ta Abuja ta tsige Gwamnan David Umahi na Jihar Ebonyi shi da mataimakin sa, saboda komawa APC bayan sun ci zaɓe a ƙarƙashin PDP.
A ranar Talata ce Mai Shari’a Inyang Ekwo ya umarci Gwamna Divid Umahi da Mataimakin Gwamna Kelechi Igwe su gaggauta ficewa daga Gidan Gwamnanti, domin PDP ta maye gurbin su.
Mai Shari’a ya kuma umarci Hukumar Zaɓe ta Ƙasa (INEC) ta gaggauta karɓar sunayen waɗanda PDP za ta bayar domin su maye gurbin Umahi da mataimakin sa.
An zaɓi Umahi a ƙarƙashin PDP a 2015 da 2019.
Amma daga baya ya koma APC ba tare da rikicin komai ba.
Jam’iyyar PDP ta kai ƙarar su, bisa roƙo cewa sun tafi da haƙƙin jam’iyyar PDP, wadda ta ɗauki nauyi da kuma zaɓen su.
Mai Shari’a ya ce Umahi da Mataimakin sa na iya komawa APC, amma ba ɗauke da haƙƙin PDP ba.
“Kuri’a a zaɓen Najeriya ta jam’iyya ce, ba ta ɗan takara ba ce.” Inji Mai Shari’a Ekwo.
KARƁAR BANKIN MUSULUNCI HANNU BIB-BIYU: Khalifa Sanusi ya jinjina wa waɗanda ba musulmai ba, ya nemi mabiya addinai su riƙa haƙuri da juna
Sarkin Kano na 14, kuma tsohon Gwamnan Babban Bankin Najeriya (CBN), Khalifa Muhammadu Sanusi II, ya roƙi mabiyan addinai daban-daban su rungumi juna, kuma su riƙa haƙurin zamantakewa da juna.
A ɗaya gefen kuma, Khalifan na mabiya Ɗariƙar Tijjaniya a Najeriya ya jinjina wa mabiya addinin da ba musulunci ba, saboda karɓar da suka yi wa tsarin bankin Musulunci hannu bibbiyu.
Khalifan ya yi wannan jawabi a Legas ranar Lahadi, a lokacin da ya halarci taro matsayin sa na Babban baƙo na musamman a wurin taron ƙasa na 5 don tattaunawa kan harkokin kasuwancin tsarin Musulunci, wanda masana da ƙwararru musulmai suka shirya a Legas.
Taron mai taken: “Tsarin Banki da Kasuwancin Islama A Najeriya: Riba, Ƙalubale da Nasarori”, an gayyato masani kuma farfesan Shari’ar Muslunci a Jami’ar Ilorin, AbdulRazaq Alaro, a matsayin babban baƙo mai jawabi.
Sanusi wanda ya haƙaito tarihin kafa Bankin Musulunci a Najeriya, kuma ya bada labarin irin gwagwarmaya da sukar da tsarin ya sha daga bakin mutane daban-daban, har da shugabannin addinai, ya gode wa wasu da ba musulmai ba, saboda goyon bayan da suka bayar har CBN a lokacin mulkin sa ya fita daga tarkon duk wani ƙalubalen da ya fuskanta.
Sanusi ya shawarci Musulmai to tabbatar a koda yaushe su na riƙe amanar abokan su da ba Musulmai ba.
Daga nan ya nuna cewa riƙe misalin wani mutum ɗaya  a matsayin ra’ayin sa ko fahimtar sa ita ce ra’ayin baki ɗayan  ra’ayin ƙabilar sa ko mabiya addinin sa, wannan ba hujja ko adalci ba ne.
Ya ce da yawan mutane sun gani kuma sun san alfanu da fa’idojin Bankin Musulunci, amma saboda dalilai na addini, sai idon su ya rufe.
Sanusi ya yi kira ga Babban Bankin Najeriya (CBN) ya haɗa guiwa da Cibiyar Horas da Alƙalai ta Kasa (NJI) domin ta horas da Masu Shari’a a ƙasar nan dangane da ƙabali da ba’adin da ke tattare da tsarin Bankin Musulunci.
YAƘIN UKRANIYA DA RASHA: ‘Ƙasashen NATO sun yi min ingiza-mai-kantu-ruwa, sun bar mu Rasha na kwankwatsar mu’ -Shugaban Ukraine
YAƘIN RASHA DA UKRAINE: NATO da Amurka sun ce ba za su tafi Rasha da yaƙi ba, Ukraine ta kare kan ta kawai
Bayan Shugaban Rasha Viladimir Putin ya gargaɗi NATO da Amurka cewa zai hargitsa Turai kakaf da yaƙi idan su ka kafa dokar hana jiragen sa kai hari Ukraniya, ƙasashen sun bayyana cewa ba za su shiga yaƙi da Rasha ba.
Babban Sakataren NATO Jens Stoltenberg ne ya bayyana haka bayan tashi daga taron gaggawa da ƙungiyar NATO ta yi, mai mambobi 30 a Brussels, babban birnin Belgium, ya ce “Mu NATO ba mu cikin yaƙin wannan rikici na Rasha da Ukraniya.”
Stoltenberg ya ce,  “babban nauyi da haƙƙin da ke kan NATO shi ne mu tabbatar mun hana wannan yaƙi fantsama cikin ƙasashen Turai.
“Domin idan mu ka kafa dokar hana jiragen yaƙin Rasha shawagi a Ukraniya, to kenan za mu harbo duk jirgin Rasha da ya keta Ukraniya.
Wannan kuwa zai janyo Rasha yin ramuwar-gayya kan ƙasashen Turai da dama.
Hakan kuwa zai ƙara haifar da mumnunar asarar rayuka da dukiyoyi a Turai.”
‘Za Mu Taimaki Ukraniya Ta Kare Kan Ta, Amma Ba Za Mu Taya Ta Yaƙi Ba’ -Amurka
Sakataren Harkokin Wajen Amurka, Antony Blinker ya bayyana cewa za su taimaka wa Ukraniya da dabarun kare kai, amma ba za su tare mata yaƙi da Rasha ba.
Blinker ya faɗi haka jim kaɗan bayan tashi daga taron Ƙasashen Ƙawancen NATO da su ka yi a Brussels, Babban Birnin Belgium.
‘Da kulki zan fasa ƙwalwar duk wani Waldima, Gogaji, Wargaji, ko Giji-gijin da ya nemi hana jiragen  mu kai hari Birnin Ƙib da kewaye’ -Putin, Iliya Ɗanmaiƙarfin Rasha.
Shugaban Rasha Vladimir Putin ya gargaɗi gungun ƙasashen Ƙungiyar Ƙawance Sojan Taron Dangi ta NATO cewa duk ƙasar da ta yi gangancin kafa dokar hana jiragen yaƙin Rasha kai hari Ukraniya, to ta sani ta shiga yaƙin kenan ita ma, saboda haka ‘maza bisa kan ta kawai’.
Putin ya ce ko kaɗan Rasha ba za ta saurara wa kowace ƙasar NATO ba, ko ita NATO ɗin kan ta, muddin su ka ce kada jiragen Rasha su keta hazon Ukraniya.
“Duk ƙasar da ta kafa mana dokar hana jiragen mu kai hari Ukraniya, to ita ma ta shigo yaƙin kenan.
Kuma tsakanin mu da ita sai bata-kashi.” Inji Putin, kamar yadda Aljazeera ta ruwaito.
A ɓangare ɗaya kuma, Shugaban Ukraniya ya caccaki ƙasashen  Turai da Amurka da ke cikin NATO, saboda sun ƙi goya masa baya a yaƙin da ya ke yi da Rasha.
Za mu kare rayukan ‘yan Najeriya ko’ina su ke a duniya -Buhari
Shugaba Muhammadu Buhari ya jaddada cewa gwamnatin sa ta ɗauki rayukan ‘yan Najeriya da muhimmanci.
Don haka a ko’ina su ke a duniya, za a kare rayukan su.
Buhari ya yi wannan bayani ne yayin da Najeriya ta fara kwaso ‘yan ƙasar daga Romaniya, bayan sun tsallaka can daga gudun kauce wa yaƙin Ukraniya da Rasha.
Kakakin Yaɗa Labarai na Buhari, Femi Adesina ya yi wannan sanarwa a ranar Juma’a, inda ya ce Buhari ya yi alwashin ne a ranar Alhamis a Nairobi, babban birnin Kenya, inda ya halarci taron UNEP50.
Ya yi bayanin yayin taron sa da ‘yan Najeriya mazauna Kenya.
“A ɓangaren mu, gwamnatin mu za ta ci gaba da bada fifikon kare rayukan ‘yan Najeriya a duk ƙasar da su ke zaune a duniya.
“Mun sha yi an gani, ba sau ɗaya ba mu na gaggauta ceto ‘yan Najeriya a Libiya, Afrika ta Kudu, kuma a yanzu ga shi mu na yi a Ukraniya, inda ake kwaso su daga Romaniya, inda dubban ‘yan Najeriya ke maƙale, su na jiran a kwaso su dalilin ɓarkewar yaƙin Rasha da Ukraniya.”
Ministan Harkokin Waje Geoffrey Onyema ne ya wakilci Buhari a wurin ganawa da ‘yan Najeriya a Nairobi ɗin.
Tuni dai Buhari ya dawo Najeriya tun a ranar Juma’a, inda bai zarce Landan jiyya ba, kamar yadda aka tsara lokacin tafiyar sa.
An dai tsara cewa  daga Kenya Buhari zai zarce Landan ya shafe sati biyu.
Yayin da ya ke sanar da tabbacin dawowar Buhari, Kakakin sa Garba Shehu ya ce Buhari bai fasa zuwa Landan ba.
“Ya gama abin da ya je yi a Nairori, shi ya sa ya dawo  domin ya ƙara shiri.
Amma ranar Lahadi.”
Gwamnatin Najeriya ba za ta kara alawus din masu yi wa kasa hidima NYSC zuwa N45,000 duk wata ba – Binciken DUBAWA
Zargi: Bayanai a shafukan soshiyal midiya irinsu Facebook da Tiwita na zargin wai gwamnatin tarayyar Najeriya za ta kara alawus ‘yan NYSC daga nera 33,000 zuwa 45,000
A shafukan soshiyal midiya musamman facebook da Tiwita, da yawa daga cikin masu amfani da su na cewa wai gwamnatin tarayyar Najeriya na shirin kara yawan albashin masu yi ma kasa hidima daga nera dubu talatin da uku zuwa dubu arba’in da biyar.
Kwanan nan ne aka fara yada wannan jita-jitan bayan da aka yi jinkirin biyan su albashin watan Janairun 2022.
A shafin facebook an yada batun sau da yawa ana amfani da kanun labarai masu daukar hankali.
Misali “Gwanatin Najeriya na shirin kara albashin masu yin NYSC zuwa nera dubu 45.
Masu yi wa kasa hidima, a wannan karon, kuna iya kara yawan kudin ajiya.”
A shafin Tiwita kuma batun tayar da mahawara ya yi.
Mutane da yawa sun yi maraba da batun karin albashin har mu sun yayata.
Duk da cewwa a shekarar 2020 ne gwanati ta kara albashin masu yi wa kasa hidiman daga nera 18,00 zuwa 33,000, daga cikin masu yayata labarin babu wanda ya ambaci majiyarsa.
Bacin rashin hujjar mutane da yawa sun yi ta tsokaci dangane da batun abin da ya nuna cewa sun yarda da labarin.
Hasali ma yawancin mutane sun yi tunanin dabara ce irin ta ‘yan siyasa saboda karatowan zaben shugaban kasa na 2023.
A wani yunkuri na sassanta tsakanin ‘yan kasa da sake gina kasar bayan yakin basasa ne gwamnatin Najeriya ta kirkiro shirin NYSC a 1973
A cewar wani rahoton jaridar Premium Times, a shekarar 2011 gwamnatin Najeriya ta kara albashin NYSC daga nera 9,775 zuwa 19,800.
Sai dai sakamakon sabon karin mafi karancin albashin da aka yi a kasa baki daya dole aka sake karawa da nera 19,800 zuwa 33,000 a shekarar 2020.
Ba da dadewa ba DUBAWA ta yi binciken da ya karyata wani zargin da aka gani a WhatsApp wanda ke zargin wai an dakatar da albashin ‘yan NYSC daga watan Janairun 2022 har zuwa wani lokaci da za’a tantance nan gaba.
Tantancewa
Abu na farko da DUBAWA ta fara la’akari da shi shi ne a duk inda aka yi wannan zargi (shafukan Facebok da Tiwita) babu majiya.
Duk masu zargin basu yi bayanin mafarin labarin ba, sai dai kawai aka ga batun a sohsiyal mediya.
DUBAWA ma ta tambayi daya daga cikin wadanda ke yayata bayanan wata mai suna Precious Umezinwa amma ba ta bayar da amsa mai gamsarwa ba sai dai ta kada baki ta ce “gaskiya ne ba su dai fara aiwatarwa ba ne”, Sauran wadanda muka tambaya kuma ba su ma kula mu ba.
Wannan rashin amsa ya nuna man cewa yawancin mutane sun yada ne kawai yadda suka sami labarin, kuma sau da yawa irin hakan ne ke janyo rashin fahimta.
Mun kuma yi la’akari da cewa labari irin wannan tabbas jaridu za su dauka amma da muka yi bincike ba mu ga labarin a kafafen yada labarai ba.
Daga nan mun tuntubi mataimakin darektan NYSC a fanin yada labarai da hulda da jama’a Emeka Rems Mgbemena har way au dan tantance batun.
Ya amsa mu da gajeren sakon da ya karyata zargin mai cewa “Dan uwa na ba gaskiya ba ne.”
A Karshe
Zargin wai gwamnatin Najeriya na shirin kara alawus din NYSC daga N33,00 zuwa N45,000 ba gaskiya ba ne
YAƘIN RASHA DA UKRANIYA: Iliya Ɗanmaikarfi ya ƙwace tulunan makamashin nukiliyar Waldiman Birnin Ƙib
‘Bye Bye Jam’iyyar PDP, na tafi sai wata rana’ – Kwankwaso
Jagoran jam’iyyar PDP a jihar kuma jigo a siyasar jihar Kano, tsohon gwamna, sanata Rabiu Kwankwaso ya bayyana cewa kwanaki kaɗan suka rage masa a jam’iyyar PDP ya kama gaban sa
Kwankwaso ya shaida wa BBC Hausa cewa saura kafin karshen wannan wata, Maris zai bayyana ficewar sa daga PDP.
Sai dai bai bayyana ko wace jam’iyya zai koma ba.
Sanata Kwankwaso ya kara da cewa rikicin da ke kudundune a PDPn Kano ya sa ba zai iya cigaba da zama a cikinta ba.
Ya gwammace ya tattara nasa inasa ya kara gaba can inda zai fi masa da magoya bayan sa.
Idan ba a manta ba, magoya bayan Kwankwado da na gwamnan Sokoto Aminu Tambuwal sun baiwa hammata iska a wajen zaben mataimakin jam’iyyar PDP na Arewa Maso Yamma, abin bai yiwu ba a Kaduna a wannan ranar zaɓe
Magoya bayansu sun yi ragaraga da akwatinan zaɓe da duka kayayyakin zaɓe a lokacin.
Haka kuma ko a jihar Kano, jam’iyyar a rabe take, ɓangaren Kwankwaso da na Aminu Wali.
Hisham Habib shugaban jam’iyyar NNPP a jihar Kano ya ce jam’iyyar a shirye ta ke ta yi maraba da duk wanda ya nemi tsunduma cikinta
” Jam’iyyar mu a buɗe take ga kowa da kowa.
Duk masu su zo a haɗa kai suzo ayi tafiya tare.
Dama daga PDP ne Kwankwado ya daka tsalle zuwa APC, bayannan sai ya koma PDP, daga nan kuma sai ya koma PDP.
Yanzu dai ana zaton zai koma jam’iyyar NNPN ne.
Dalilin da ya sa ake samun matsanancin rashin wutan lantarki a Najeriya yanzu – Minista
Ministan makamashi  Abubakar Aliyu ya bayyana dalilan da ya sa ake  samun matsanancin rashin wutan lantarki a kasar nan yanzu yana mai cewa karancin ruwa a tafkunan da ke juya injinan samar da wutan lantarkin ne yasa.
Tun daga farkon watan Faburairu ne aka fara samun matsanancin rashin wutan lanlarki a jihohi da yankunan kasarnan da dama.
Ministan wutan lantarki Abubakar Aliyu ya yi karin haske kan dalilin da ya sa ake samun matsalar rashin wutan lantarki a kasar nan.
Tun da aka shiga watan Fabrairu wasu bangaroriñ kasar nan ke fama da matsalar rashin wutan lantarki.
A taron da ya yi da manema labarai a Abuja ranar Alhamis ministan ya ce ma’aikatar  ta tsara hanyoyi guda uku domin shawo kan matsalolin rashin wutan lantarki da ake fama da shi.
“ Zan yi magana kan karin lodin da kuka gani a Abuja da sauran yankunan kasar nan sannan da raguwar ƙarfin ruwa a lokacin rani wanda a dalilin haka ya sa za a bukaci iskar gas domin rage lodin.
” A dalilin gyarar da ake yi a kusa da Odukpani ya sa aka samu raguwar wutar lantarki daga cibiyar samar da wutar lantarki ta NDPHC Calabar.
Sannan Muna fama da wasu matsaloli a tashar iskar gas ta Okoloma wanda ke da alaƙa da tashar wutar lantarki na Afam VI.
“Za mu hada hannu da NNPC da sauran masu samar da iskar gas domin ganin an samar da wutan lantarki.
Aliyu ya ce gwamnati za ta bada kwangila wa kamfanonin samar da iskar gas domin ganin an samar da isashen gas din da za a bukata domin wadata kasa da wutan lantarki.
Ya ce gwamnati za ta dauki mataki akan duk kamfanin da ta baiwa kwangilan Kuma ta ki samar da iskar gas din akan lokaci.
“ Za a kammala gyara a tashar wutan lantarki dake Zunger, tashar wutan lantarki dake amfani da iska a Katsina, da Kashimbila Hydro sannan za mu hada hannu da ma’aikatar ruwa domin kawar da matsalolin da ake fama da su a Gurara.
Za kuma mu warware matsalolin da suka hana manyan kan-grid dake amfani da hasken rana tashi a Najeriya.
KO YA DAWO, KO BA YA DAWO BA: Gwamnantin Buhari za ta tura Abba Kyari fuskantar tuhuma Amurka
Ministan Shari’a kuma Antoni Janar Abubakar Malami, ya bayar da dalilan da su ka sa zai tura dakataccen Mataimakin Kwamishinan ‘Yan Sanda Abba Kyari zuwa Amurka, domin ya fuskanci tuhumar da ake yi masa tare da mazambaci Hushpuppi.
Malami ya bayar da dalilan sa a cikin wata sanarwa da Kakakin Yaɗa Labaran sa Umar Gwandu ya raba wa manema labarai a ranar Alhamis.
Ya ce Malami ya aika sa takardar sanar da tura Kyari Amurka ne a Babbar Kotun Tarayya, Abuja.
A ranar Alhamis ce labari ya bazu cewa Malami ya aika da sanarwar neman sahalewar Babbar Kotun Tarayya cewa Antoni Janar ɗin zai tura Kyari Amurka ya fuskanci tuhuma.
Dalilan Minista Malami Na Shirin Tasa Ƙeyar Kyari Amurka:
“Kamar yadda ku ka sani, matakai da sharuɗɗan aika wanda ake zargi zuwa wata ƙasa, lamari ne da ke shafar ababe da dama.” Inji Malami.
Ya ƙara da cewa ya aika wa Babbar Kotun Tarayya neman amincewa a tura Kyari Amurka, bayan da Amurka ɗin da kan ta ta nemi hakan.
“Akwai sabubba da matakai na ƙasa-da-ƙasa, na cikin gida da kuma na fannin shari’a.
“”Matakin farko shi ne ba a maganar aika wanda ake zargi zuwa ƙasar da ya yi wa laifin, har sai ita ƙasar ce ta aiko wasiƙar neman a tura mata shi domin ta hukunta shi.
“Ofishin Antoni Janar kuma Ministan Shari’a ya karɓi wannan wasiƙar roƙon a tura Kyari zuwa Amurka, daga ita Amirka ɗin.” Inji sanarwar.
Gwandu ya ƙara da cewa bayan Ofishin Minista ya karɓi wasiƙar Amurka, ya yi nazarin ta kuma ya bi diddigin lamarin kafin ya kai ga aika wa Babbar Kotun Tarayya sanarwar za a tura Kyari Amurka.
“An tura wasiƙar ga hukumomin da lamarin ya rataya a kan su, domin ɗaukar matakin da ya zama tilas a ɗauka.” Cewar sanarwar.
Bisa tsarin dokar Najeriya, Babbar Kotun Tarayya ke bada odar a tura mutumin da wata ƙasa ke tuhuma zuwa ƙasar da ke tuhumar sa ɗin.
Sai dai kuma a kan ƙalubalanci umarnin turawar har zuwa matakin Kotun Ƙoli.
Tsalle Ɗaya Ke Jefa Mutum Rijiya:
Mu Na Da Hujjojin Damƙa Abba Kyari Ga Mahukuntan Amurka, Inji Minista Malami:
Satin farko na watan Fabrairu ne, Antoni Janar na Tarayya, kuma Ministan Shari’a Abubakar Malami, ya bayyana cewa akwai ƙwararan dalilan da za su sa a ci gaba da binciken Abba Kyari, dakataccen ɗan sandan da aka zarga da hannu a harƙalla da damfara tare da babban ɗan damfara, Hushpuppi.
Malami ya yi wannan ƙarin bayanin a ranar Litinin, lokacin da ya ke amsa tambayoyi ga Gidan Talabijin na Channels, a Abuja.
A cikin watan Yuli ne Gwamnatin Amurka ta fallasa zarge-zargen da ta ke yi wa Kyari da sauran abokan  harƙallar sa.
Ramon Abbass dai da aka fi sani da Hushpuppi, ɗan Najeriya ne da mahukuntan Amurka suka damƙe a Dubai cikin watan Yuni, 2020.
Tuni ya amsa laifin sa, kuma cikin wannan shekarar ce za a yanke masa hukunci.
Bayan mahukuntan Amurka sun nemi Najeriya ta ba su Abba Kyari domin ta tuhume shi, an dakatar da shi kuma ‘yan sanda suka kafa kwamitin bincike.
Sai dai kuma sun yi gum da bakin su, duk kuwa da cewa mutane na ta kururuwar a fito da sakamakon binciken a fili.
Amma kuma yanzu Malami wanda ofishin sa ne ‘yan sanda suka aika da sakamakon rahoton binciken da aka yi wa Kyari, a ranar Litinin ya tabbatar cewa “akwai hujjojin da za su sa ko dai a ci gaba da gurfanar da Kyari, ko kuma a aika shi ga mahukuntan Amurka, inda ake jiran a kai shi a tuhume shi.
Da aka tambayi Malami ko kwamiti ya kama Kyari da laifi, sai ya ce, “ai kwamiti ba zai kama wanda ya ke bincike da laifi ba.
Sai dai ya fito da wasu hujjojin da za a iya amfani da su a matsayin abin dogaro kan zargin da zai kai ga gurfanar da mutum a kotu.
A kotu ne za a iya kama shi da laifi, ta hanyar amfani da hujjojin da masu bincike su ka gabatar.”
Malami ya ce dalili kenan da ya da muke da wasu hujjojin da suka sa ake zargin sa.
Buhari ya lula Kenya, zai zarce ganin likitan sa a Landan
Da alama dai Shugaba Muhammadu Buhari zai kammala wa’adin sa na mulkin shekaru takwas, ba tare da ya cika alƙawarin gyara asibitocin Najeriya ba, ya yadda shi ma zai daina zuwa jiyya ko ganin likita a Landan.
A ranar Talata ce Buhari ya bar Najeriya ya lula Kenya, inda zai halarci taron magance ƙalubalen rashin kyawon yanayi a Afrika.
Wannan taro dai shi ne na 50, kuma a ranakun 3 da 4 Ga Maris.
Daga can kuma Buhari zai wuce Landan domin ya ga likitocin sa da kuma ƙara duba lafiyar sa.
A cikin wata sanarwa da Kakakin Yaɗa Labaran Shugaba Buhari, Femi Adesina ya fitar a ranar Talata, ya ce Buhari zai shafe makonni biyu a Landan ɗin ana duba lafiyar sa.
Adesina ya ce waɗanda za su yi wa Buhari rakiya sun haɗa da Ministan Harkokin Ƙasashen Waje, Geoffrey Onyema, Ƙaramar Ministar Muhalli, Sharon Ikeazor, Mashawarci Kan Harkokin Tsaro, Babagana Monguno, Shugaban NIA Ahmed Rufai Abubakar Shugaban Hukumar Kula da ‘Yan Najeriya da ke zaune Kasashen Waje, Abike Dabiri-Erewa.
Idan ba a manta ba, kafin a zaɓi Buhari a 2015, daga cikin kamfen da alƙawurran da Buhari ya riƙa yi su ne idan aka zaɓe shi, zai gyara asibitoci sannan kuma shi da manyan jami’an gwamnatin sa ba za su riƙa fita ƙasashen waje ganin likita ba.
Sai dai kuma tsawon shekaru bakwai da Buhari ya yi kan mulki, ya ci gaba da fita Ingila yin doguwa da gajerar jiyya da zuwa ganin likita ya dawo duk a Landan.
A nan Najeriya kuwa likitoci sun sha fama da yajin aiki sanadiyyar kasa cika masu alƙawarin da gwamnatin Buhari ta ɗaukar masu na biyan su haƙƙoƙin su.
ZARGIN ZAMBAR NAIRA BILIYAN 1.2: Kotu ta ba Shamsuddeen ɗan Gwamnan Bauchi damar ceton kan sa
Babbar Kotun Abuja ta aza ranar 28 Ga Afrilu cewa Shamsuddeen Bala ɗan Gwamnan Bauchi zai fara kare kan sa daga zargin ɗirka zambar kuɗi Naira biliyan 1.2 da EFCC ke yi masa a kotu.
Hukumar EFCC ce ta maka shi kotu inda ta rataya masa carbi zarge-zarge guda 20 na zamba, karkatar da kuɗaɗe, fojare da kuma laifin ƙin bayyana dukiyar sa.
Cikin watan Disamba ne PREMIUM TIMES Hausa ta buga labarin cewa Mai Shari’a Nnamdi Dimgba na Babbar Kotun Tarayya Abuja ya yi watsi da zarge-zarge 11 daga cikin 20 da EFCC ke yi masa, inda a yanzu saura zargi 9 kenan a wuyan sa.
Mai Shari’a ya ce EFCC ta kasa gabatar da ƙwararan hujjojin cewa Shamsuddeen Bala ya yi waɗancan laifuka 11.
Amma kuma kotun ta ce ana ci gaba da tuhumar sa kan ƙin bayyana wa EFCC adadin kuɗaɗen da ya mallaka a asusun sa na bankuna, sai kuma zamba da laifin fojare duk su na a wuyan sa.
A kan haka ne Mai Shari’a ya ce Shamsuddeen ya fito ya fara kare kan sa a cikin watan Afrilu kan tuhume-tuhume guda 9 ɗin da suka rage ake masa.
An ɗage shari’ar zuwa 28 Ga Afrilu ne bayan da lauyan da ke kare Bala mai suna Chris Uche (SAN), ya nemi a ba shi isasshen lokaci domin ya samu ya shawo kan wasu “matsalolin gida da suka sha kan sa.” Sannan kuma ya na so shi da Shamsuddeen ɗin su shirya makaman kare kai sosai.
Nan take kuma mai gabatar da ƙara Wahab Shittu ya amince.
Harƙallar Sayen Gidaje: Har Yanzu Ɗan Bala Gwamnan Bauchi Na Ruwa, Kusa Da Kada:
Kotu ta ce akwai zarge-zargen wuru-wuru guda 9 a wuyan ɗan Bala, Gwamnan Bauchi.
Babbar Kotun Tarayya ta Abuja ta ce akwai tuhume-tuhume guda 9 da ɗan Gwamnan Bauchi Bala Minista zai fuskanta a kotu, waɗanda su ka shafi harƙalla da wuru-wurun kuɗaɗe, waɗanda yaron ya aikata, a lokacin da mahaifin yaron ke Ministan Abuja.
A ranar Talata ce Babban Mai Shari’a Nnamdi Dimgba ya ce tuhume-tuhumen sun haɗa da laifin ƙin bayyana wa EFCC adadin kuɗaɗen da ke cikin asusun sa da ke bankuna daban-daban, zamba, da fojare.
Mai Shari’a ya ce ƙwararan hujjojin da ke gaban kotu sun sa tilas a ci gaba da tuhumar wanda ake zargin da laifuka 9 daga cikin guda 20 da a farko EFCC ta gurfanar da shi a kan su.
Mai Shari’a ya yi watsi da sauran canje-canje 11, waɗanda ke da nasaba da karkatar da kuɗaɗe, saboda EFCC ta kasa gabatar da ƙwararan hujjoji.
Haka nan kuma kotu ta sallami sauran mutun huɗu da ake tuhumar su tare da ɗan Bala.
Mai Shari’a ya ce hujjojin da EFCC ta gabatar ba su kama mutanen da laifin karkatar da kuɗaɗe ba, a cikin tuhume-tuhume 11 da aka yi masu.
Ɗan Bala dai ya shiga jula-jular zargin sa da sayen kadarori na naira biliyan 1.2 a cikin Abuja, tsakanin 2014 zuwa 2015.
EFCC ta ce ya sayi gidajen a lokacin da mahaifin sa ke Ministan Abuja.
Shi ma Bala Mohammed ya na fuskantar tuhume-tuhume a kotu.
An tsaida ta sa ne saboda ya samu kariya bayan an zaɓe shi Gwamnan Bauchi, a watan Mayu, 2019.
Za a ci gaba da shari’ar sa bayan ya kammala wa’adin sa na gwamna a Bauchi.
Rundunar Ƴan sandan Kaduna ta tabbatar ta fashewar bam a Kabala West
Kakakin rundunar ƴan sandan Kaduna Mohammed Jalige ya tabbatar da fashewar bam a unguwar Kabala West dake cikin garin Kaduna.
Jalige ya shauda wa Kamfanin Dillacin Labaran Najeriya NAN cewa babu wanda ya rasa ransa ko kuma rauni a fashewar bam din.
” Babu wanda ya ji rauni ko kuma rasa rai.
A lokacin da bam din ya fashe babu kowa a gidan.
Zuwa yanzu mun tattara sauran abin da ya fashe din kwararru na dubawa domin sanin ainihin abinda ya fashe.
Jalige ya ce rundunar zata bada karin bayani nan gaba.
‘Yan sanda sun ceto mutum 7 da aka yi garkuwa da su a Zamfara
A kauyen Dansadau dake karamar hukumar Maru  jihar Zamfara ne ‘yan sanda suka ceto mutum bakwai da aka yi garkuwa da su.
Kakakin rundunar ‘yan sandan jihar Zamfara Mohammed Shehu wanda ya sanar da haka ya ce mutanen da aka yi garkuwa da su din ‘yan asalin kauyen Chibade ne dake karamar hukumar Rijau a jihar Niger.
Jihar Neja kamar yadda jihohin Zamfara, Katsina, Sokoto da Kebbi suke na fama da ‘yan bindiga da ke kisan mutane, mai da mutane ‘yan gudun hijira da sace-sacen dabbobi.
A wata takarda da PREMIUM TIMES ta samu ranar Lahadi Shehu ya ce jami’an tsaron ‘yan sanda tare da hadin gwiwar dakarun sojojin Najeriya suka ceto wadannan mutane a yankin Dansadau.
” Mutanen sun bayyana wa jami’an tsaron bayan an ceto su cewa a ranar 21 ga Faburairu ne ‘yan bindiga suka afka kauyen su a Chibade inda suka yi awon gaba da mutum bakwai zuwa wani wuri a dajin Dansadau.
” Bayan ceto wadannan mutane da jami’an ‘yan sanda da sojojisuka yi a dajin Dan sadau sai suka kai su asibitin Yariman Bakura dake Gusau domin a duba lafiyar su.
“Zuwa yanzu mutanen na hannun rundunar ‘yan sandan jihar Neja.
Kwamishinan rundunar ‘yan sandan jihar  Ayuba ElkanaElkana ya ce rundunar ba za ta ja da baya ba wajen yaki da duk ‘yan bindiga a jihar.
Kotu ta daure mutumin da aka kama yana duldila ruwan sabulu a cikin ruwan da ake kara wa mara lafiya a asibiti
Kotu dake Daejeon a kasar Korea ta Kudu ta daure wani mutum mai shekara 32 a kurkuku na tsawon shekara uku bayan an kama shi da laifin zuba ruwan sabulu a cikin ledan ruwan maganin da aka saka wa wani mara lafiya da ya kone a asibiti.
Majiya ta bayyana cewa mutumin ya aikata haka ne a wani asibiti dake Daejeon a watan Maris 2021.
“Da farko dai mutumin ya fara zuba ruwan sabulu a cikin laledan ruwan maganin  sai mara lafiyan ya fada wa ma’aikaciyar jinya cewa yana fama da ciwon kirji inda hakan ya sa  ma’aikaciyar jinyar ta canja ledan da igiyan ruwan magani.
“Duk da haka mutumin ya sake zuba sabulu a cikin ledan ruwan sai dai wannan karon likita ya gano cewa wasu bangarorin jikinsa basa aiki saboda sabulun ya zama guba a jikin mara lafiya.
“Zurfin bincike ya sa aka gano cewa wannan mutumin ne ke zuba ruwan sabulu a cikin ledan maganin ruwan.
Da jami’an tsaro suka kama shi sai mutumun ya bayyana cewa ya aikata haka ne a lokacin da ya yi mankas da giya sannan a nashi tunanin yana ce wai ruwan sabulu da ya zuba zai taimaka wajen wanke dattin dake cikin jinin mara lafiyan ya warke.
Jami’an tsaro sun ce wannan ba shine karon farko da mutumin ke aikata munanan laifi irin haka ba.
‘Yan bindiga sun kashe jami’an tsaro 9, farar hula 53 a makon jiya
Akalla mutum 62 ne ‘yan bindiga suka kashe a kasar nan a cikin makon  jiya daga ranar 20 zuwa 26 ga Fabrairu.
Jami’an tsaron guda 9 wanda a ciki akwai ‘yan sanda 4, jami’an NSCDC 4 da jami’in NDLEA daya na daga cikin jami’an tsaron da aka kashe sannan da mutum 53 farar hula.
An samu karuwa a yawan mutanen da aka kashe a makon daya gabata inda a wancan mako an kashe  mutum 49, ‘yan sanda uku ne.
Bisa ga rahotannin da gidajen jaridu suka buga an kashe wadannan mutane a shiyyoyi biyar daga cikin shiyyoyi shida a fadin kasar sannan.
Jihar Ebonyi
‘Yan bindiga sun harbe mutum daya cikin jami’an hukumar NDLEA dake aiki a hanyar Enugu zuwa Abakaliki ranar Lahadin da ya gabata a jihar Ebonyi.
Wani daga cikin jami’an ya ji rauni a jikinsa a dalilin harin.
Jihar Anambra
‘Yan bindiga sun kashe wani babban dan kasuwa kuma shugaban kamfanin ‘Ofoma Associates Limited’ Gab Ofoma ranar Lahadi.
Ofoma Dan asalin kauyen Umunnealam, Umudim, Nnewi ne.
‘Yan bindiga sun tare motarsa yayin da yake hanyar komawa gidansa dake garin Fatakwal.
‘Yan bindigan sun kashe Ofoma a hanyar Ukpor zuwa Mbosi.
Bayan haka a kauyen Ebenebe dake karamar hukumar Awka ta Arewa wasu ‘yan kungiyar asiri sun afka wa wasu masu bukin jana’aizar rasuwar wani dan uwan su suka kashe mutum 20.
Jihar Imo
‘Yan bindiga sun afka ofishin ‘yan sanda dake Isu a jihar Imo inda suka kashe ‘yan sanda biyu a wurin.
‘Yan sandan sun gamu da ajalinsu ne a dalilin bama-baman da ‘yan bindigan suka rika hurgowa cikin ofishin ‘yan sandan.
Jihar Niger
‘Yan bindiga wanda ake zargin ‘yan Boko Haram ne sun kashe jami’an hukumar NSCDC guda hudu a kauyen Galadiman Kogo dake karamar hukumar Shiroro.
Maharan sun kashe mazauna garin mutum 6 a harin da suka yi a daren ranar Lahadi.
Bayan haka ‘yan bindiga sun kashe mutum 18 inda a ciki akwai Uba da da a kananan hukumomin Mashegu, Lavun da Wushishi.
Mutane da dama sun zama ‘yan gudun hijira a dalilin harin da ‘yan bindigan suka yi tsakanin ranar Juma’a da Asabar din da suka gabata.
Jihar Osun
Akalla mutum biyu ne suka rasa rayukan su a harin da ‘yan bindiga suka yi a taron jami’iyyar PDP da aka yi a  kauyen dake karamar hukumar Iwo ranar Laraban da ya gabata.
Rundunar ‘yan sandan jihar ta ce ‘yan jagaliyan siyasa ne suka kashe daya daga cikin mutanen da suka mutu a taron Toib Mutallib
Jihar Edo
A ranar Alhamis din da ya gabata ne ‘yan bindiga suka kashe ‘yan sanda biyu da mutum biyar a jihar Edo.
‘Yan bindigan sun kashe mutanen ne yayin da suka afka bankina hudu sannan ‘yan sanda biyu bayan sun Kai hari a ofishin ‘yan sanda duk a garin Uromi dake karamar hukumar Esan ta Arewa maso Gabas.
‘Yan bindiga sun kashe daya daga cikin hadiman gwamnan jihar Taraba Darius Ishaku, Levi Gbashi a karamar hukumar Donga.
Gbashi ya gamu da ajalinsa a wajen jana’iza a kauyen Ityopaa ranar Asabar.
DALILIN MAMAYE UKRAINE DA RASHA TA YI: ‘Ba zan taɓa bari maƙauciyar mu ta tattago ƙasashen da za su mamaye Rasha ba – Putin, Shugaban Rasha
Shugaban Rasha Vladimir Putin ya bayyana cewa ba shi da wani zaɓi, tilas ce ta sa ya kai hari Ukraniya, domin ya hana ƙasar haddasa dalilin da zai sa wasu ƙasashe su mamaye Rasha nan gaba.
Putin ya ce ƙofar tattaunawa a buɗe ta ke, amma ko kaɗan ba zai taɓa yarda Ukraniya ta ƙulla ƙawance da ƙasashen da ba su da wata aniya a duniya, sai ta neman ganin bayan durƙusar da Rasha.
Da ya ke jawabi yayin taro da manyan ‘yan kasuwar Rasha, jim kaɗan bayan fara kai hari a Ukraniya, Putin ya ce ba mamaye Ukraniya ya yi ko zai yi ba, amma ya dai yi amfani da ƙarfin soja ne domin ya hana ƙasar cimma duk wasu manufofin da gwamnatin ƙasar da ɓullo da su da gangan, domin karya ƙasar Rasha a fakaice.
“Na yarda a zauna ta cimma sasanci ta hanyar diflomasiyya.
Amma fa ba zan taɓa yin wasarere da duk wata shegantakar da Ukraniya ko gungun wasu ƙasashe za su zo su yi a kan iyakar Rasha da nufin cutar da Rashawa ba.
Wannan kam sai inda ƙarfin mu ya ƙare.” Inji Putin.
A wani taƙaitaccen sharhi da Premium Times Hausa ta yi, ta yi dalla-dallar salsala da musabbabin rikicin ƙasashen biyu.
Yayin da aka shiga rana ta biyu ta hare-haren da Rasha ke kaiwa cikin Ukraniya, PREMIUM TIMES Hausa ta yi nazarin musabbabin rikicin na su, domin mai karatu ya tantance inda gaskiya ta ke…
Ukraniya yanki ce a cikin Rasha, lokacin da Rasha ke Tarayyar Sobiyet (USSR).
Ukraniya da bi sahun wasu yankuna da dama  ta ɓalle daga Rasha, ta zama ƙasa mai ‘yancin kan ta cikin 1991.
Ukraniya ta bi sahun wasu ƙasashe irin ta na Turai ta Gabas, ta nemi shiga ƙawance Ƙungiyar NATO ta ƙasashen Turai ta Yamma da Amurka.
Ukraniya ta tattago ƙasashen Turai na Yamma gadan-gadan, waɗanda Rasha ke ganin cewa barazana ne ga ita Rasha ɗin da gwamnatin Vladimir Putin.
Kafin ɓallewar Ukraniya, yanki ne mai arzikin noma a Tasha.
Amma bayan ya ɓalle, ya fuskanci rigingimun cikin gida, sannan kuma dimokraɗiyya ba ta tsinana masu komai ba sai cin hanci da rashawa, wanda ya hana ta ci gaba.
Cikin 2014 Rasha ta mamaye yankin Creamea da ke cikin Ukraniya, yankin da ‘yan ƙabilar Rashawa ne a cikin sa, saboda su na fuskantar barazana daga Ukraniya.
Rasha ta goyi bayan ‘yan tawayen Donbas da na Luhansk waɗanda su ka nemi ɓallewa daga Ukraniya, kuma su ka ɓalle, kowane yanki ya kafa ƙasar sa mai cin gashin kan ta.
Rasha ta mamaye yankin
Creamea ne bayan an kori shugaban Ukraniya a 2014, wanda ke ɗasawa da Rasha.
Hakan ta sa al’ummar Creamea, waɗanda tushen su na cikin Rasha, su ka fara fuskantar barazanar kisa, tsangwama da cin zarafi.
Ganin yadda Ukraniya ke jawo ƙasashen da ke adawa da Rasha a jika, sai ta jibge dakaru 200,000 a ƙarshen 2021, a Belarus, ƙasar da ita ma daga Rasha ta ɓalle, amma su na ɗasawa sosai.
Belarus ta yi iyaka da Rasha da kuma Ukraniya.
Putin na Rasha ya zargi Shugaban Ukraniya na yanzu Volodymyr Zelenskyy da ƙoƙarin assasa aƙidar Yahudanci ta NAZI a yankin.
Putin ya ce Zelenskyy Bayahude ne tun asali.
Putin ya ce tilas ya tashi ya kare Gabacin Ukraniya domin ya kare ƙasar sa.
Kuma tilas ba zai taɓa barin Ukraniya ta tattago ƙungiyar NATO ba, wadda shigar ta Ukraniya hanya ce ta mamaye Rasha.
TAKUNKUMIN KARYA RASHA: Birtaniya ta bi sahun Amurka, ta ƙwace ilahirin dukiyar Rasha da ke ƙasar
Firayi Ministan Birtaniya Boris Johnson ya bayyana tsauraran matakan karya tattalin arziki da ƙasar ta ɗauka a kan Rasha, sakamakon mamaye Ukraniya da Rasha ta yi a ranar Alhamis.
Ya ce Birtaniya tare da amincewar Majalisar ƙasar, ta ƙwace kuɗaɗen manyan bankunan Rasha da ke cikin ƙasar, sannan kuma ta haramta dukiyoyin manyan kamfanonin Rasha da ke ƙasar.
Daga cikin takunkumin akwai kuma haramcin hana manyan kamfanonin Rasha hada-hadar kuɗaɗe, saye ko sayar da kaya a Birtaniya.
An kuma haramta wa duk wani kamfani ko banki na Birtaniya bayar da bashi ga kamfanonin Rasha.
Takunkumin ya shafi wasu manyan kamfanonin Rasha, har da wani kamfani mafi girma da ke shirin ɗaukar ma’aikata miliyan biyu.
PREMIUM TIMES ta buga labarin yadda Amurka, Tarayyar Turai da G7 su ka ƙaƙaba takunkumi 8 don karya tattalin arzikin Gwamnatin Putin.
Shugaban Amurka Joe Biden ya bayyana cewa Amurka ta ƙwace ilahirin dala tiriliyan 1 mallakin wasu manyan bankunan Rasha 4, waɗanda bankunan ke hada-hada da su a Amurka.
Wannan mataki na ɗaya daga cikin matakan da Amurka ta ɗauka domin ɗanɗana wa Rasha gayyar laifin afka wa Ukraniya da yaƙi da Shugaban Rasha Putin ya yi.
Yayin da Biden ke jawabi a ranar Alhamis, ya ce sun tattauna da Tarayyar Turai wadda ƙungiya ce mai mambobin ƙasashe 27, da kuma mashahuran ƙasashe masu arziki bakwai na duniya, wato G7, su ma duk za su ɗauki matakan ƙwace ilahirin kuɗaɗen bankunan Rasha da ke ƙasashen su.
Biden ya ce za a ɗauki waɗannan tsauraran matakai ne domin a gurgunta tattalin arzikin Rasha, ta yadda al’ummar ƙasar za su ɗanɗana abin da shugaban su ya janyo masu.
Sauran matakan sun haɗa da toshe wasu kafafen hada-hadar kasuwancin Rasha a Amurka da Turai, daina cinikayya da hana Rasha sayar da kayan ta a Amurka da Turai da kuma hana manyan kamfanoni da bankunan ƙasar da manyan ‘yan kasuwar ta yin duk wata hada-hada da neman bashi a Turai da Amurka.
Yayin da Ƙungiyar Ƙasashen Afrika (AU) ta yi tir da mamayar da Rasha ta yi wa Ukraniya, tuni Birtaniya ta bi sahun Amurka, ta ƙaƙaba wa Rasha tsauraran matakai.
SHUGABANCIN APC: Buhari na son a amince da shugaba ba tare da zaɓe ba, gwamnoni na son a yi tsarin karɓa-karɓa
Shugaba Muhammadu Buhari ya shawarci jam’iyyar sa ta APC cewa su fito da shugaban jam’iyya ta hanyar amincewa da wani ɗan takara ɗaya, ba sai an gwabza zaɓe ba.
Gwamnan Kebbi kuma Shugaban Ƙungiyar Gwamnonin APC, Atiku Bagudu ne ya bayyana haka a ganawar sa da manema labarai, bayan gwamnonin sun kallama wani zaman sirri da Buhari.
“Shugaba Buhari ya yi amanna da a samu matsayar cimma amincewa da shugaba, ba sai an yi zaɓe tsakanin ‘yan takara ba.
Amma fa ya ce duk wanda ya fito takarar shugabancin kowane ya cancanta.
Sai dai abin la’akari, mutum ɗaya ne zai zama shugaba, ko da zaɓen aka yi.
“Fitar da shugaba ta hanyar yarjejeniya na a cikin tsarin dokokin mu.
Don haka ya yi kira gare mu cewa mu rungumi tsarin amincewa a fitar da shugaba salum-alum a cikin ‘yan takarar, ba tare da yin zaɓe ba.” Inji Bagudu.
Aƙalla dai mutum takwas ne ke takarar neman kujerar shugabancin APC.
Daga cikin su akwai tsoffin sanatoci da masu ci a yanzu, waɗanda wasun su sun shafe watanni su na kamfen.
Bagudu ya ce sun goyi bayan ra’ayin Buhari, domin a baya ma an zaɓe shugaban APC ta tsarin amincewa, ba zaɓe ba.
“Bisi Akande shugaban APC na  farko, John Oyegun da Oshiomhole duk ba a yi zaɓe ba, aka amince da su matsayin shugabanni.” Inji Bagudu.
Gwamnan Kaduna Nasir El-Rufai kuwa cewa ya yi a baya an samu rashin fahimta tsakanin gwamnonin, wajen kasa cimma yarjejeniyar ranar da za a yi taron gangami na ƙasa.
Amma yanzu ya ce duk ra’ayin su ya zo ɗaya, an yarda an ɗage taron zuwa ranar 26 Ga Fabrairu, domin a samu damar yin gangamin shiyyoyi, kuma a sasanta rikicin jam’iyya a wasu jihohi da dama.
“Duk da dai wasu rigingimun su na kotu.” Inji shi.
Ya kuma ce an amince za a yi karɓa-karɓar muƙamai na shugabannin jam’iyya tsakanin Arewa da Kudu.
“Muƙaman da kudu ta riƙe tsawon shekaru takwas, yanzu Arewa ce za ta riƙe su.
Haka su ma Arewa muƙaman da suka riƙe tsawon shekaru takwas, yanzu kudu za su riƙe su.”
Na gaji da auren Ismail, zan maida masa da sadakinsa da akwatinan sa biyu na lefe – Shamsiyya a Kotu
A Kotun shari’a dake Rigasa a jihar Kaduna ne wata matan aure mai suna Shamsiyya Abdullahi ta bayyana cewa a shirye take ta mayar wa mijinta Ismail Bello kudin sadakin da ya biya nata naira 70,000 da akwatina biyu da ya yi na lefe.
Alkalin kotun Malam Salisu Abubakar-Tureta ya amince da haka sannan ya ce Bello zai iya rike turaman zannuwa biyar da sauran kayan dake cikin akwatin.
Tureta ya ce Bello zai rika biyan Shamsiyya naira 6,000 duk wata kudin ciyar da ‘yar su daya da suka haifa tare.
Mafi yawan lokutta mata kan hakura da aure a dalilin matsalolin da sukan fuskanta a gidajen mazajen su.
A lokaci da dama matsalar rashin nuna godiya na daga cikin dalilan da ya sa mata ke ficewa daga  gidajen auren su.
Sai dai kuma sau da yawa idan suka fice ɗin sai su dawo suna da na sani.
Hakuri dai shine maganin zaman duniya.
Dole sai an ruka hakuri da juna ana kuma godewa juna da yin tattali a duk halin da aka faɗa ciki.
Wasu aurarrakin dole a raba su saboda zaman ba zai yiwu ba.
Idan hakan ya zama dole to a rabu cikin mutunci musamman idan Allah ya azurta wannan aure da ƴaƴa.
A riƙa hakuri sannan a ji tsoron Allah.
Hukumar NAPTIP ta ceto mata 15 da aka yi safarar su daga Najeriya zuwa kasar Mali
Daga cikin matan da hukumar ta ceto akwai mace daya dake da da namiji mai shekara 3 da kuma mata biyu masu ciki.
Shugaban hukumar NAPTIP Fatima Waziri-Azi ta ce NAPTIP ta yi nasarar ceto wadannan mata a dalilin hada hannun da ta yi da hukumomin NACTAL da A-TIPSOM.
Fatima ta ce hukumar su za ta ci gaba da kokari domin ganin an dawo da sauran mutanen da aka yi safarar su zuwa kasar Mali din daga Najeriya.
“Sakamakon bincike da aka gudanar a shekarar 2017 a kasar Mali ya nuna cewa akwai mutum 20,000 da aka yi safarar su daga Najeriya zuwa Mali.
Bayan haka shugaban kungiya mai zaman kanta NACTAL, Abdulganiyu Abubakar ya ce an samu nasaran dawo da wadannan mata bayan kungiyar ta samu bayanan yadda Matan suka arce daga hannun wadanda suka kama su.
Ya ce hakan ya yiwu ne bayan haɗa hannu da kungiyar ta yi da kungiyoyin kare rajin dan Adam guda 16 a kasashen dake Kudu maso Yammacin Afrika.
Abubakar ya ce a dalilin haka ya sa duka kasashen dake karkashin ECOWAS suka fara amfani da matakan da aka tsara na kare hakkin yara kanana a Afrika.
Ya ce a dalilin haka kasashen dake Afrika ta Yamma suka kafa hukumar WACTISOM da yake taimakawa wajen maida ireiren waɗannan mata da aka yi safara zuwa ƙasashen su.
Dakarun sojin saman Najeriya sun kashe ‘yan bindiga sama da 40 a Katsina
Akalla ‘yan bindiga sama da 40 ne aka kashe a ruwan bama-baman da rundunar sojin sama ta yi a jihar Katsina a cikin makon jiya.
Daga cikin ‘yan bindigan da aka kashe akwai Dogo Umaru daya daga cikin yaran shahararren dan bindiga da ya addabi mutane a Zamfara wato  Bello Turji.
Idan ba a manta ba a kwanakin baya a kauyen Magama Umaru da yaran sa sun yi wa  motar jami’an tsaro kwantar bauna inda suka kashe DPO sannan soja daya ya ji rauni
Umaru da yaran sa sun sauka a wata makarantar firamaren Tsamben Dantambara inda daga nan suke fitowa suke kai wa mutane hari.
Bayan ruwan bamabaman da rundunar sojin sama ta yi mazauna Tsamben Babare sun ce ‘yan bindiga 42 ne aka kashe inda a ciki akwai Umaru.
Bayan haka wani jami’in rundunar sojin Najeriya da baya so a fadi sunan sa ya ce rundunar sojin Najeriya da sauran jami’an tsaro sun inganta matakan gamawa da ‘yan bindiga a Arewa maso Yammacin kasar nan.
Idan ba a manta ba a kwanakin baya rundunar sojin sama dake jihar Kaduna da Niger sun  kashe ‘yan bindiga da dama a ruwan bama-baman da suka yi a makarantar sojoji dake hanyar Shadadi zuwa Maundu.
TAƘADDAMAR ‘FARFESA’ PANTAMI: Tsoffin Ɗaliban FUTO sun ce ba a bi matakin da ya dace aka bai wa Pantami farfesa ba
Ƙungiyar Tsoffin Ɗaliban Jami’ar Fasaha ta Tarraya, Owerri (FUTA) sun bayyana cewa matsayin farfesan da jami’ar ta bai wa Ministan Fasahar Zamani, Isa Pantami, ba ta face ba, domin ba a bi ƙa’idar cancanta wajen ba shi matsayin ba.
Wannan matsaya ta su na cikin wata takardar da Shugaban Ƙungiya na Ƙasa, Ndubuisi Chijioke ya sa wa hannu, tare da sa hannun Sakataren Ƙungiya, Kingsley Azuaru.
Ƙungiyar tsoffin ɗaliban ta ce ita ƙin amincewa da digirin-digirgir na farfesa da FUTO ta naɗa wa Pantami, daidai ne da ASUU ta yi haka nan.
Sun ce ASUU ta yi daidai da ya shawarci FUTO cewa ta janye matsayin farfesan da ta bai wa Pantami.
“Mu tsoffin ɗaliban FUTO mun ƙara nanata matsayin mu cewa farfesan da aka bai wa Minista Isa Pantami, bai dace ba.
“Kuma mu tsoffin ɗaliban FUTO mun ji daɗi tare murna da jinjina ga Ƙungiyar Malaman Jami’o’i ta Ƙasa (ASUU) su ka ƙi amincewa da digirin-digirgir ɗin da FUTO ta bai wa Pantami.
Don haka mu na ƙara jaddada cewa farfesan da aka bai wa Minista Pantami kawai harƙalla ce kawai.”
Sun ce abin takaici ne cewa wasu dattawan tsoffin ɗaliban FUTO za su gayyaci shugabannin FUTO, domin yin yin walimar murna da goyon bayan matsayin farfesan da aka bai wa Pantami.
A kan haka ne ƙungiyar ta ce ita ma ƙungiyar ta dattawan tsoffin ɗaliban FUTO, ba halastacciyar ƙungiya ba ne a bisa tsarin dokokin Najeriya.
“Yaudara kawai Kungiyar Dattawan Tsoffin Ɗaliban FUTO ke yi domin su cuci jama’a, ganin yadda Jami’ar FOTO ta haɗa hannu tare da tsoffin ɗaliban dattawa har su ke ƙoƙarin shirya taron goyon bayan Pantami.
Premium Times Hausa ta buga labarin yadda Ƙungiyar Malaman Jami’o’i ta Ƙasa (ASUU) ta ce digirin-digirgir ɗin  Minista Pantami na ‘Jami’ar Jatau Na Albarkawa’ ne.
Ƙungiyar Malaman Jami’o’i ta Ƙasa (ASUU) sun yanke hukunci tare da ɗaukar matsayin cewa Digirin-digirgir na Farfesan da aka ba Ministan Sadarwar Zamani, Isa Pantami, haramtacce ne, don haka ba su yarda da shi ba.
Sun bayyana hakan ne bayan tashi daga taron su na tsawon kwanaki biyu da suka gudanar a Jami’ar Legas.
Majalisar Zartaswar ASUU ta ce ta bi diddigin yadda Jami’ar Fasaha ta Tarayya da ke Owerri (FUTO) ta bayar da muƙamin Farfesan Nazarin Kare Aikata Laifuka a Kafafen Sadarwar Zamani (Cyber security) cewa an kauce wa ƙa’ida da matakan da suka kamata ya bi kafin ya kai ga matsayin.
Shugaban Ƙungiyar Malaman Jami’o’i ta Ƙasa, Emmanuel Osodeke, ya ce:
“Majalisar Zartaswar ASUU ta yi Allah-wadai da matsayin ‘Farfesan’ da aka bai wa Dr. Isah Ali Ibrahim Pantami.
“Daga hujjojin da muka tattara kuma muka tabbatar, Dakta Pantami bai cancanci muƙamin Farfesa ba.
Sannan kuma ba shi matsayin ya kauce wa tsari, matakai da ƙa’idojin da ya kamata ya bi kafin ya zama farfesa.
Kuma kowa ko a wace jami’a ce, sai ya bi waɗannan hanyoyi da matakai sannan ya ke zama farfesa a jami’a.
“Majalisar Zartaswar ASUU na kira ga dukkan mambobin ta da sauran rassan ƙungiyar na faɗin ƙasar nan, kada su amince kuma kada su riƙa bai wa Pantami girman da ake bai wa Farfesa.”
ASUU ta ce matsayin da ta ɗauka a yanzu ƙarin jaddadawa ce kan matsayin ta na farko da ta ɗauka cikin 2021.
Daga nan ta ce dukkan mambobin ta da su ke da hannu wajen cuku-cukun bai wa Pantami matsayin farfesa, za a hukunta su, don na baya su ɗauki darasi.
HARƘALLAR FETUR: Dalilin da ya sa dillalan mai su ka ce ba za su ɗauki asarar shigo da gurɓataccen fetur ba -Mele Kyari
Shugaban NNPC Mele Kyari ya bayyana cewa dillalan fetur ɗin da suka shigo da gurɓataccen fetur a Najeriya, sun ce ba za su ɗauki asara, alhaki ko laifin shigo da man a cikin Najeriya ba.
Kyari ya yi bayanin ne a gaban Kwamitin Majalisar Tarayya  Kan Man Fetur a ranar Laraba.
Ya bayyana cewa dillalan fetur ɗin sun ce ba za su ɗauki asara ba, saboda irin wanda NNPC ta ce su sayo, shi su ka sayo.
A makon jiya ne Kwamitin Majalisa ya bada umarnin a yi binciken yadda aka shigo da gurɓataccen mai.
Sannan kuma Majalisar ta umarci NNPC ta dakatar da lasisin shigo da mai na MRS, Emadeb/Hyde/A.Y Maikifi/Brittania-U Consortium Oando da Duke Oil, saboda laifin shigo da gurɓataccen mai.
Ɗan Majalisar Tarayya Mohammed Monguno ne ya bayar da shawarar kuma aka amince.
Tun bayan bayyanar gurɓataccen fetur ɗin ne NNPC da dillalan man su ka riƙa zargin juna, da kuma ƙoƙarin ɗora wa juna laifi.
Kyari ya ce dillalan fetur ɗin sun ce irin wanda NNPC ta ce su shigo da shi, shi ne ɗin su ka shigo da shi.
Sun kuma haƙƙaƙe cewa NNPC ba ta yi binciken duba ingancin man ba.
“Sannan kuma Kyari ya ce dillalan ba su yi binciken ingancin sa ba, don haka laifin masu lodin ne kenan.
Don haka a hannun su gurɓataccen ya fito.
Don haka ba za su ɗauki asara ba.
Shigo Da Gurɓataccen Mai: Wa Gwamnatin Buhari Za Ta Hukunta Kenan?
Cikin makon jiya ne Shugaba Buhari ce masu hannu wajen shigo da gurɓataccen mai za su girbi abin da su ka shuka.
Shugaba Muhammadu Buhari ya bayyana tare da bada umarni a ranar Alhamis cewa dukkan masu hannu wajen sarrafawa da kuma sayo gurɓataccen mai da kawo shi cikin Najeriya, sai sun ɗanɗana aibin abin da suka aikata, daidai abin da doka ta tanadar kan su.
Tun a ranar Laraba ce dai Gwamnatin Tarayya ta bayar da umarnin a gudanar da bincike, wanda a ranar Alhamis aka bayyana cewa su Oando, A.Y Maikifi, Duke Oil da wasu kamfanoni ne suka shigo da gurɓataccen man daga Tashar Jiragen Ruwa da ke Antwerp, ƙasar Belgium.
Wannan matsala dai ta haddasa ƙarancin mai, domin sai da ta kai an janye kusan lita miliyan 100 daga hannun masu gidajen mai da kuma daffo-daffo.
Kakakin Yaɗa Labaran Shugaba Buhari, Garba Shehu ne ya bayyana haka a cikin wata sanarwa da ya fitar.
“Dangane da batun ƙarancin fetur da ya faru sanadiyyar shigo da wani gurɓataccen mai, Shugaba Buhari ya ce kare lafiya da muradin kwastoma shi ne mafi a’ala ga wannan gwamnati.
Din haka za a ɗauki duk wani mataki domin a kare ‘yan Najeriya daga illar amfani da gurɓataccen kaya kowane iri ne.
“Shugaban Ƙasa ya bada umarni cewa a bi duk tsarin da doka ta tanadar wajen gano dukkan asalin yadda lamarin ya faru.
Kuma dukkan wanda abin ya shafa na da haƙƙin ganin an saurari koken sa.”
PREMIUM TIMES Hausa ta buga labarin cewa NNPC ta ce ‘Su A.Y Maikifi, Oando da Duke Oil ne su ka shigo da shi daga Belgium’.
Kamfanin Kula da Harkokin Fetur na Ƙasa (NNPC) ya fallasa sunayen kamfanonin dillalan fetur ɗin da suka shigo da gurɓataccen fetur a Najeriya, wanda ake taƙaddama a kan sa.
NNPC ya ce kamfanin harkokin shigo da fetur na Oando, A.Y Maikifi, Duke Oíl, Emadeb da Hyde ne suka shigo da shi, kuma daga Tashar Jiragen Ruwa ta Antwerp, ta ƙasar Belgium.
Shugaban NNPC Mele Kyari ya ce masu duba ingancin fetur sun yi sakacin ƙin duba ingancin fetur ɗin a lokacin da ake sauke lodin sa bakin ruwa.
An dai ƙiyasta cewa gurɓataccen fetur ɗin zai kai lita miliyan 100.
Sanarwar ta ce jami’an NMDRA sun binciki man, amma ba su yi binciken ko akwai  man sinadarin Methanol a ciki ba.
Wannan sanarwar ta fito ne kwana ɗaya bayan Karamin Ministan Harkokin Fetur, Timipre Sylva ya shaida wa manema labarai cewa za a yi gagarimin bincike a gano waɗanda ke da hannu a cikin hada-hadar shigo da man.
SHIRIN ZAƁEN 2023: INEC ta yi wa sabbin masu zaɓe miliyan 5.8 rajista
Yayin da ya rage shekara ɗaya a yi zaɓuɓɓukan 2023, Hukumar Zaɓe ta Ƙasa (INEC) ta bayyana cewa ta yi wa sababbin masu zaɓe miliyan 5.8 rajista a aikin da ta ke ci gaba da yi na yi wa masu zaɓe rajista, ya zuwa ranar Litinin, 14 ga Fabrairu.
Hukumar ta faɗa a ranar Litinin cewa mutum miliyan 3.13 daga cikin sababbin da aka yi wa rajistar sun kammala rajistar su baki ɗaya.
Ta ƙara bayanin cewa mutum miliyan 1.3 daga cikin masu rajistar sun yi tasu rajistar ne ta hanyar yanar gizo, yayin da miliyan 1.84 su ka je su ka yi ido da ido.
Ta ce mutum miliyan 1.6 daga cikin masu rajistar maza ne, sannan miliyan 1.5 mata ne, yayin da mutum  27,543 naƙasassu ne.
Hukumar ta kuma ce mutum miliyan 9.9 da su ka yi rajista sun buƙaci a yi masu canjin wurin zaɓe ko a musanya masu katin zaɓen su ko a cike masu bayanan da ke kan katin su.
INEC ta yi la’akari da cewa mutum miliyan 5.2 da su ka bada buƙatar su maza ne, sannan miliyan 4.6 mata ne, yayin da 95,138 naƙasassu ne.
Yawan Masu Rajistar Zaɓe A Nijeriya Sun Haura Na Sauran Ƙasashen Afrika ta Yamma – INEC:
Idan ba a manta ba, Shugaban INEC ta ce yawan masu rajistar zaɓe a Najeriya sun haura yawan na sauran ƙasashen Afrika ta Yamma baki ɗayan su.
A cikin labarin wanda PREMIUM TIMES HAUSA ta buga cikin Disamba, 2022, Hukumar Zaɓe ta Ƙasa (INEC), Farfasa Mahmood Yakubu, ya ce yawan masu rajistar jefa ƙuri’a a Nijeriya ya haura yawan masu rajistar jefa ƙuri’a a sauran ƙasashen Afrika guda 14 baki ɗayan su.
Yakubu ya yi wannan bayani ne kwanan baya a lokacin da ya ke jawabi ga manema labarai a Legas.
Ya ce yawan masu jefa ƙuri’a a Nijeriya ya kai mutum 84,004,084, yayin da yawan masu jefa ƙuri’a a sauran ƙasashen Afrika ta Yamma 14 ban da Nijeriya mutum miliyan 73.6 ne.
Ya ce, “Saboda haka yawan masu jefa ƙuri’a a Nijeriya ya haura yawan na sauran ƙasashen Afrika ta Yamma 14 gaba ɗaya da mutum har miliyan 11.
“A yanzu mu na da rumfunan zaɓe 176,846 yawan mazaɓu kuma ya kai 8,809.
“Mun yi namijin ƙoƙarin ganin mun samu ƙarin mazaɓu ne saboda la’akarin da mu ka yi cewa kusan daga 1999 zuwa 2015 ana samun ƙaruwar yawan masu jefa ƙuri’a.
Amma zuwa 2021 sun ƙaru sosai har sun kai 84,044,084.
Kuma har zuwa 2015 yawan rumfunan zaɓe bai ƙaru ba.
“Dalili kenan na yin ƙoƙarin da mu ka yi na samar da ƙarin rufunan zaɓe 56,873 cikin watan Afrilu, 2021.
Yanzu mu na da guda 176, 846 kenan.”
Haka nan ya yi tsokacin cewa ƙarin yawan rumfunan zaɓe ya faru ne saboda yawan masu jefa ƙuri’a da aka ƙara samu sosai.
Kuma ya yi mamakin yadda wasu mutane su ka riƙa yi wa wannan ƙarin yawan rumfunan zaɓe mummunar fahimta.
Yakubu ya ce an yi rajistar masu zaɓe 57,908,945 a zaɓen 1999.
A zaɓen 2003 kuma an yi wa mutum 60,823,022.
Sai kuma mutum 61,567,036 a zaɓen 2007.
A zaɓen 2015 an yi wa mutum 67,422,005.
A zaɓen 2019 kuma an yi wa mutum 84,004,084 rajista.
Hakan na nufin yawan masu rajista a Nijeriya za su ƙaru sosai, idan aka haɗa da yawan waɗanda ake ci gaba da yi wa rajista a yanzu.
TSALLAKE RIJIYA DA BAYA: Wani da ake zargi ɗan bindiga ne ya kubuta daga masu neman halaka shi
Rundunar ‘yan sandan jihar Ogun ta kubutar da wani matashin yaro da mutanen gari ke kokarin babbakewa a dalilin zargin da ke masa cewa mai garkuwa da mutane ne.
Wannan abu ya auku ne a kauyen Oke  dake jihar,  Ogun.
‘Yan sanda sun tsirar da mutumin ne adaidai matasa suna yi masa ribiti da sanduna bayan sun ɗaureshi tamau da igiya, suna kokarin rataya masa taya a wuya su babbake shi.
Mutanen sun ce tun da safiyar Talata da karfe takwas yake yawo kusa da wani makarantar firamare ba a gane me yake nufi ba.
A dalilin haka mutane suka taru suka yi masa duka saboda a zaton su ya zo ya saci yaran mutane.
Kafin a cinna masa wuta sai wani dake tare da waɗannan matasa ya ce a bincike shi ko yana da tabuwar hankali.
“Mutumin ya bani tausayi domin badun isowar jami’an tsaro bada tuni sun aika shi lahira.
Allah yayi da saurarn rai a gaba.
Wani Habib ya ce da farko mutumin bai nuna alamun yana da matsalar tabuwar hankali ba domin yana amsa tambayoyin da mutane suka yi masa lamar mai natsuwa.
“Wata kila dukan da mutanen suka yi masa ne ya sa yake yi kamar yana da tabuwar hankali.
Kakakin rundunar ‘yan sandan jihar Abimbola Oyeyemi ya tabbatar cewa mutumin na fama da matsalar tabuwar hankali.
Oyeyemi ya yi kira ga mutane da su daina yin hukunci kai tsaye ba tare da sun sanar da jami’an tsaro ba.
Ya ce duk wanda aka kama yana haka zai fuskanci hukuma.
‘Yan sanda sun ceto mutum 20 da shanu dama a jihar Neja
Rundunar ‘yan sandan jihar Neja tare da hadin gwiwar kungiyar ‘yan banga sun ceto mutum 20 da shanu da dama daga ‘yan bindiga a kauyen Nasko dake karamar hukumar Magama.
Kakakin rundunar Wasiu Abiodun ya sanar da haka a wata takarda da aka raba wa manema labarai ranar Litini.
Abiodun ya ce rundunar ta kashe ‘yan bindiga da dama a arangamar da suka yi da ‘yan bindigan a kauyen.
“A ranar 12 ga Faburairu 2022 jami’an tsaro sun yi barin wutan da ‘yan bindigan da suka afka kauyen Nasko inda suka ceci mutum 20 da shannu da dama da ‘yan bindigan suka sace daga kauyen.
“Jami’an tsaron sun kwato bindiga kirar AK47 guda daya da harsashi 30 a cikin bindigan, wayar salula 7 da babur Kiran Honda guda daya.
Bayan haka a ranar 13 ga Janairu 2022 jami’an tsaro sun gano mabuyar ‘yan bindiga a kan dutsen Anaba dake karamar hukumar Magama.
Jami’an tsaron sun kwato babban bindiga kirar AK-47 da harsashi 13 a ciki da aka boye a tsakanin wasu duwatsu.
Abiodun ya ce kwamishinan ‘yan sandan jihar Monday Kuryas ya jinjina kokarin da jami’an tsaron suka yi sannan ya hore su da su kara zage damtse domin ganin an kawo karshen ayyukkan ‘yan bindiga a jihar.
JARABAWAR WAEC: Kasa da kashi 50 cikin 100 ne suka ci darussa biyar da suka hada da lissafi da turanci a bana – WAEC
Hukumar shirya jarabawar WACE ta bayyana cewa kashi 48.61% na dalibai ne suka yi nasarar cin darussa 5 da suka hada da Lissafi da Turanci a jarabawar GCE na 2021.
Shugaban hukumar Patrick Areghan ya sanar da haka ranar Litini.
Areghan ya ce an fara rubuta jarabawar ranar 12 ga Nuwamba aka kammala ranar 22 ga Disemba 2021.
Dalibai 51,444 daga cikin dalibai 52, 973 da suka yi rajista suka rubuta jarabawa.
“Dalibai 25,008 ko kuma dalibai kashi 48.61 ne suka yi nasara a jarabawar inda a cikin darussan da suka yi nasara akwai Lissafi da Turanci.
A cikin su akwai maza 12,272 da mata 12,736.
” Dalibai 32,637 suka ci kiredit a darussa biyar banda Turanci ko Lissafi.
A cikin su akwai maza 15,832 da mata 16,805
Ya ce hukumar ta samu karin kashi 8.79 na daliban da suka yi nasara a jarabawar a shekaran 2021 fiye da shekarar 2020.
Areghan ya ce dalibai 3,968 hukumar ta rike sakamakon jarabawar su saboda laifin satar ansa.
Daga nan Areghan ya ce hukumar ta yi shiri tsaf domin ganin daliban da basu da lanban katin dan ƙasa NIN sun rubuta jarabawar a shekarar 2022.
Bayan haka shugaban hukumar ya ce nan gaba dalibai za su iya samun satifiket din jarabawar ta yanar gizo.
Aregrhan ya ce hukumar ta yi haka ne domin kama masu yin satifiket din jarabawar na karya.
BAMBANCIN ABUJA DA SAURAN BIRANEN NAJERIYA: Yadda ake tsaftace Abuja ya sa masu zuwa neman tudun-dafawa da ‘yan cirani ba su son komawa gida -Modibbo
Tsohon Ministan Babban Birnin Tarayya Abuja, Aliyu Modibbo, ya bayyana cewa irin tsarin da aka gina Abuja da kuma yadda birnin ya kasance a tsaftace, ya sa duk wanda ya shiga ba ya son kowama inda ya fito.
Modibbo, wanda ya taɓa yin minista sau uku a Najeriya, ya bayyana haka a cikin wata tattaunawar musamman da ya yi da PREMIUM TIMES, a matsayin waiwayen yadda aka kafa da gina Abuja.
An yi tattaunawar ce yanzu, daidai lokacin da birnin ya cika shekaru 46 da ƙirƙirowa.
An tambayi Modibbo ko me ya sa waɗanda ke shigowa Abuja ba su son komawa garuruwa da yankunan su na asali, sai Modibbo wanda shi ne Ɗanburam Gombe ya fara bayani kamar haka:
“Babban dalilin shi ne ababen inganta rayuwa da aka samar ko ake samarwa a birnin, kuma bisa tsarin yadda aka tsara taswirar da aka bi aka gina birnin.
To a ƙasar nan Abuja kaɗai ke da irin wannan tsari, amma dukkan sauran biranen ƙasar nan, ba haka su ke ba.
“Idan ka lura, kuma idan ka ɗebe garuruwan da ke kewaye da Abuja, to babban birnin Tarayya ne kaɗai a ƙasar nan ba ya damun mutanen da ke cikin sa da wari.
Amma irin su Kano, Legas, Benin ko Fatakwal duk ja-game yanayin su ɗaya.
Wari na damun mazauna garuruwan.
“Amma a nan Abuja a nan Abuja ba za ka taɓa ganin tsarin masai, ko ban-ɗakuna mai rami an gina inda kashi ke taruwa ana kashewa ba.
Komai a Abuja a ƙarƙashin ƙasa aka yi masa babbar hanyar da na ko’ina ke haɗuwa ya wuce.
Mu na da tsarin killace ƙazantar kashi da fitsari fiye da kowane birni a Afrika.
“Lokacin da na zama Minista cikin 2007, an tafi da ni an kai ni wurin da wannan ƙazanta ke taruwa a Wumpa.
Injinan wurin su na kula da dukkan dagwalon ƙazantar da ta shiga wurin.
Manajojin wurin su ka kai ni wurin na gani da ido, kuma aka nuna min a komfuta dukkan yadda su kashi, fitsari, datti da sauran ƙazantar wanke-wanke ke taruwa a wurin da yadda ake sarrafa su.
“Dukkan ruwan ƙazantar zai taru ya shiga cikin wata rinɗimemiyar na’urar tsaftace ƙazanta.
Daga nan ruwan zai fito a tsaftace.
Kuma dama su na da wani shirgegen tankin tara ruwan.
“A cikin shirgegen tanki su ka zuba wasu kifaye masu rai.
Su ka ce min dalilin zuba kifayen a cikin tankunan, saboda sa-ido kan ruwan, kuma su na su na kwarara tataccen ruwan ne zuwa cikin ƙorama, wadda ke kusa da su.
Haka kuma mutane na amfani da ruwan wannan ƙorama su ke kwararawa.”
Modibbo ya ƙara da cewa, “sun shaida min duk bayan sa’a ɗaya su na duba ruwan don su ga shin ko akwai wani kifin da ya mutu?
To idan aka samu wani kifi ko da guda ɗaya ne ya mutu, ruwan ya gurɓace kenan.
Amma idan babu kifi ko ɗaya da ya mutu, to ruwan ya tabbata tsaftatacce kenan, za a iya yin amfani da shi ba tare da ya yi wata illa ba.
Daga nan kuma su ka kai ni inda su ke sarrafa ruwan mai tsafta su na tacewa.
Su ka kawo roba biyu cike da ruwan, har manajan ya sha ruwan.
Ya ba ni, ya ce ni ma na sha.
Na ce wannan fa ɗaya.
Na ƙi sha ne don na ga yadda aka sarrafa shi a gaba na, amma ba don ba shi da tsafta ba.
Ruwan mai tsafta ne garau (dariya).”
HARKALLAR HODAR IBILIS: Abba Kyari da abokan harkallar sa na hannun mu yanzu – Hukumar NDLEA
Hukumar NDLEA ta bayyana cewa DCP Abba Kyari da abokan harkallar sa da ake zargi da hannu dumu-dumu a safara da harƙallar hodar ibilis na tsare a hannun hukumar.
Kakakin hukumar Femi Babafemi ya bayyana cewa mutum biyar ɗin da ake zargi duk suna tsare a hukumar.
Ya kara da cewa hukumar za ta yi bincike mai zurfi akai kuma zata sanar da duniya abinda ta gano kai tsaye.
Ƴan sanda sun damka Abba Kyari ga Hukunar NDLEA
Kakakin rundunar ƴan sandan Najeriya Muyiwa Adejobi ya bayyana cewa rundunar ta damke wasu jami’an ƴan sanda dake aiki karkashin rundunar tsaro ta musamman IRT da ake zargi da hannu a badaƙalar harkallar hodar ibilis a kasar nan.
Cikin waɗanda aka damke harda fitaccen ɗan sanda DCP Abba Kyari da ake zargin sa da hannu dumu-dumu a harƙallar hodar Ibilis da wasu jami’ai huɗu.
Sakamakon binciken ƴan sanda ya nuna cewa ciki harda haɗin bakin wasu jami’an hukumar NDLEA wanda da su masu safarar ke hada baki a tashar jirgin saman Enugu ba tun yanzu ba.
Muyiwa Adejobi ya kara da cewa sufeto janar din ƴan sanda ya umarci da a miƙa su duka hukumar NDLEA domin a ci gaba da bincike akai sannan a hukunta su.
Wadanda aka kama sun haɗa da DCP Abba Kyari, ACP Sunday Ubuah, ASP James Bawa, ASP John Umoru wanda ya gudu, sai kuma Insp.
Simon Agrigba da John Nuhu.
Harkallar Hodar Ibilis
A wata sabuwar harkallar da safarar muggan kwayoyi da hukumar NDLEA ta bankaɗo an sami babban ɗan sanda Abba Kyari da hannu dumu-dumu cikin jigila da kasuwancin su tun daga Najeriya har kasar Brazil.
Idan ba a manta ba Kyari na cukuikuye har yanzu cikin badaƙalar cin hanci, almundahana, zamba da yaudara wanda rikakken dan damfara Hushpuppi ya fallasa shi
Sai dai kuma a wancan lokaci Kyari ya musanta hannu da ya ke da shi a harkallar, yana mai cewa ɗinkin jamfa ne ya haɗa shi da Hushpuppi ba abinda aka zarge shi da shi ba.
A doguwar takardar da hukumar NDLEA ta fitar ranar Litinin, hukumar ta bayyana ta ce ta gano ashe Abba Kyari ƙasurgumin mai safarar muggan kwayoyi ne sannan ashe yana daga cikin gaggan ƴan kungiyoyin masu safara da harƙallar muggan kwayoyi na duniya daga Brazil-Ethiopia-Najeria.
A wurin taron manema labarai da hukumar ta yi a Abuja hukumar ta ce:
” Abba Kyari da kanshi ya nemi wani jami’in hukumar NDLEA din domin su tattauna wani muhimmin magana kamar yadda ya shaida masa a waya.
Bayan sun haɗu bayan sallar juma’a a wannan rana.
Sai Abba Kyari ya fara bayanin cewa jami’an sa sun kama wani kasurgumin mai sfara munggan kwayoyi a Enugu.
Amma abinda ya ke so shine zai damka wannan mutum ga hukumar NDLEA, amma kuma yana son maimakon a baiwa hukumar tarin hodar ibilis din da aka kama shi da su, yana so ne a raba.
Ya dibi wani abu ya bai wa hukumar wani abu.
” Da jami’in mu ya sanar da hukumar abinda ake ciki sai muka ce ya ci gaba da tattaunawa da Abba Kyari har sai an kai karshe.
Hukumar ta ce daga nan sai Abba Kyari ya rika ganawa da wannan jami’i amma kuma bai sani cewa duk abinda suke yi ana ɗauka ba saboda yadda da yayi da jami’in
” Abba Kyari har kuri ya ke cewa yana kula da jami’an sa babu matsala ta ɓangaren sa.
Yanzu dai za a raba hodar ibilis din gida biyu, zai ɗauki rabi ya kawo hodar ƙarya a saka ya cike wanda aka ɗiba.
Kilogiram 15 da ya ɗiba an raba wa waɗanda suka fallasa harƙallar, da jami’an da suka yi aikin cafke mai safarar.
” Bayan haka sai Kyari ya nemi ya aiko da kuɗin da zai biya na hodar amma kuma jami’in NDLEA ɗin ya ce lallai sai dai su haɗu ido na ganin ido.
Da Kyari yazo sai suka shiga cikin mota amma kuma motar duk an sassaka mata na’urar ɗaukan hoto, bidiyo da murya.
Hukumar ta ce ta nemi Kyari ya bayyana a gabanta domin ya kare kansa amma ya ki, shi ne ya sa hukumar ta bayyana shi ‘WANTED’.
Jam’iyyar APC ta doke Hahaha na PDP a zaɓen Abaji
Duk da dambarwar cikin gida da ya tirnike ƴan takara biyu da kowa ke ikirarin shine halastaccen ɗan takarar jam’iyyar APC a zaben shugaban hukumar gundumar Abaji dake Abuja, Jam’iyyar ce ta yi nasara a zaɓen.
Malamin zaɓe Gabriel Mordi, ya bayyana cewa ba za a iya faɗin ko wanene yayi nasara cikin mutum biyu dake kalubalantar juna a kotu ba, jam’iyyar APC ɗin ce ta yi nasara a zaɓen sai dai sai an jira hukuncin kotu
APC ta kwashi zunzurutun kuri’u har 7,280 inda ɗan takaran PDP Hahaha Garba ya samu ƙuri’u 4,063.
Mordi ya ce za a jira kotu ta yanke hukuncin ainihin ɗan takaran jam’iyyar APC cikin mutum biyu da jani-in-jaka kan kujerar.
Daga faɗin gaskiya don a gyara, kalaman Sarkin Waƙa Naziru ya harzuka wasu ƴan Kannywood kowa ya fallo takobi ya ja daga
Hirar da ‘yar wasan Hausa Ladin Cima tayi da BBC Hausa cewa ana biyanta Naira Dubu Biyar Kacal idan tayi fim ya tada kura a masana’antar shirya fina-finan ta Kannywood.
Ladin Cima ta bayyana irin nasarori da kalubalen da ta shiga a rayuwa ciki har da korarta da akayi a rokunen gidajen gwamnati da take zaune a ciki sawon shekara da shekaru, da kuma cewa ana biyanta kudin da ba su haura naira dubu biyar ba idan tayi fim.
“Ina Kannywood amma abinda ake biyana daga dubu biyar ne zuwa dubu biyu, bani da kudin da zan iya tanadi har nayi wane abu babba wa kaina, yanzu hirar nan da muke da kai daga yin fim na fito kuma dubu biyu aka bani, cewar dattijuwa Ladin Cima.
Ta kara da cewa ta fara yin fim ne a Kaduna a shekarun 1970s bayan rasuwar mijinta a inda tayi ta tafiya duk sati daga Kano Zuwa Kaduna domin yin fim  kuma fim dinta na farko shi ne Shaihu Umar
Ba’a biyan mu sai dai a bamu abinci amma saboda muna son muyi fim haka muke zuwa Kaduna duk sati domin yin Fim.
Maganar Ladin Cima ta tada hankalin mutane kuma tasa ana yiwa masana’antar ta Kannywood da Daraktoci da Furodusas da rashin tausayin tsofaffi irinsu Ladin Cima.
Daraktoci da Furodusoshi irinsu Ali Nuhu da Falalu Dorayi, sun barranta kansu daga rashin biyan yan fim yadda ya kamata kuma sun ce suna biyan Ladin Cima kudi har N40,000 idan tayi musu fim.
Amma mawakin tsohon Sarkin Kano, Muhammadu Sunusi, Naziru Ahmad, yace abin da Ladin Cima ta fada gaskiya ne yace Furodusoshi da Daraktoci basa yi wa ƴan fim adalci shi ma ya shaida hakan yana faruwa a masana’antar ta Kannywood.
Mawakin yayi bayyana cewa ba biyan ƴan wasa ba kawai ne matsalar masana’antar, ” Ko kuma mace ce ace sai anyi abu da ita za a saka a fim”
Amma maganar mawaki Naziru ta tada kura a inda wasu yan fim suka fito suka nuna rashin jin dadinsu da kalaman na sarkin Waka, wasu ma har da Allah ya’isa.
Jaruma Suwaiba Abubakar, wacce akafi saninta da Makauniya tace shekarunta kusan goma sha biyar a Kannywood babu wani Darakta ko Furodusa da ya taba nemanta domin a bata dama ta shiga fim.
Suwaiba tace abinda mawaki Naziru ya fada ba gaskiya bane kuma bai yi musu adalci ba da yayi musu kudin goro, saboda haka ita a nata bangaren, “Allah ya’isa”.
Shima Furodusa Abubakar Maishadda, yace abinda Ladin Cima ta fada ba daidai bane saboda shima yana biyanta irin abinda su Ali Nuhu da Falulu suke biyanta.
Akan Naziru Sarkin waka, Maishadda yace bazasu saba ido su bar Naziru ya bata masana’antar tasu ta Kannywood suna ba saboda haka, daidai suke dashi duk abinda ya fada zasu bashi amsa.
Maishadda yayi kira ga Naziru da san cewa duk abinda ya zama ayau sanadiyar Kannywood ne, saboda Kannywood tayi masa Riga da wando.
Anasa martanin, Mustapha Nabraska, yace lokacin da aka kori Ladin Cima daga gidanta shi ne ya kama mata gidan haya kuma ya dauke nauyin abincinta duk bayan sati biyu yana saya mata abinci ya kai mata.
Nabraska yayi gogan zana ga Naziru cewa shi ma ba adali bane.
Amma yayi kira ga yan Kannywood a fahimci a daina magana a social media.
Anasa jan hankali, Jarumi Nuhu Abbdullahi yace “Akwai bukatar duk lokacin da mutum zai yi magana ya yi adalci, Falalu Dorayi da Ali Nuhu sun ce ga yadda suke biyan Mama Tambaya kudin aiki, BBC Hausa ta tabbatar da hakan wurin ta.
“Naziru kafito ka yi kudin Goro baka kyauta ba.
Sai ka yi musu adalci da ire-iren su da su ke biyan hakkin aiki yadda Yakamata.
“Wadanda kuma basa biyan hakkin mutane idan anyi mu su aiki harda “Dan’uwan ka” yana ciki sai kacigaba da yi mu su wa’azi, Allah ya shirye su!
Inji Jarumi Nuhu Abdullahi.
Anata bangaren, Jaruma Nafisa Abbdullahi, tace A ko wane sana’a akwai matsaloli daban daban da mutane ke fuskanta, akwai Masu cuta, akwai Kuma Wanda ake cutarwa.
Tace zargin da Naziru Ahmad yayi, suna girma matuka da “ba’a daukan su da sanyi ko ah ina ne, ah ciki har da ‘Sexual Assault’ Wanda shine dalilin da ya sa na saka Kaina ah cikin abinda bai shafe ni ba….. Amma Kuma idan akayi la’akari da abinda ya fada, ya shafe ni tunda mace ce ni.
“Idan abinda yake fada Gaskiya ne Kuma yana da hujjoji da Kuma shaidu, ina cikin mutanen da suke so su san su waye Masu yin hakan!
Tunda ya fadawa duniya cewa ga abinda ake yi, toh karshen adalci wa Wanda aka zalunta shi ne mu san su waye Kuma mu dauki Mataki akan su.
Domin a cikin Laws (dokoki) din mu na kasar nan da Kuma film industry din, babu inda sai anyi lalata da mace kafin asata a fim.
Wadanda aka samu da laifin haka ya kamata a kamasu ayi musu hukunci, cewar Jaruma Nafisa Abbdullahi.
Daga Karshe Kuma, tace duk macen da ta san an taba ce mata ta bada kanta ayi lalata da ita saboda fim ta fito tayi magana ta kwatarwa kanta yanci saboda samun gyara ba.
Saboda dalilin da Jaruma Nafisa Abbdullahi ta bayar na dokar kasa dana Kannywood, PREMIUM TIMES HAUSA tayi kokarin jin ta bakin hukumomin Kano ciki har da Yan Sanda ko zasu yi bincike Kan wannan sabon takaddama ta Kannywood, amma hakan bai samu ba a yau.
KO DA KUƊIN KA SAI DA RABON KA: Ko Atiku zai iya cin bugun ‘fenaretin sa’ na ƙarshe a 2023?
Daga cikin masu azarɓaɓi, gaggawa da zaramboton saurin fitowa takarar zaɓen 2023, wanda saura watanni 12 daidai a kaɗa ƙuri’a, Atiku ne ya fi saura yawan jaraba sa’a, kuma ya sha ganin samu ya ga rashin nasara a zaɓuka daban-daban.
Atiku Jonathan ya kayar zaɓen fidda-gwanin 2011.
A zaɓen 2015 Atiku ya taimaka wa Shugaba Buhari ya ci zaɓe, sannan kuma a 2019 ya gwabza tare da Buhari, amma bai yi nasara ba.
Babbar matsalar da Atiku zai iya fuskanta ita ce rashin tantagaryar masu kishin jefa masa ƙuri’a.
Amma don jama’a, Atiku ya na da jama’a.
Kawai dai jama’ar da za su iya yi masa ruwan ƙuri’u ne ba shi da su.
Wannan matsalar kuwa ta fito fili ne a zaɓen 2019, musamman inda a Kano inda aka yi tunanin zai iya samun ƙuri’u kusan miliyan biyu, sai ya tashi da yawan waɗanda ba su ma kai adadin da ya samu a wasu ƙananan jihohi ba.
Atiku na samun tangarɗa a kamfen ɗin sa, ta hanyoyi da dama.
Kaɗan daga cikin su akwai bada fifiko ko maida hankali kan yankin kudu wajen al’amurran masu tafiyar da kamfen ɗin sa.
Ko a wannan shekarar Wazirin Adamawa ya ɗora ɗan kudu, Remind Dokpesi mai gidan talbijin na AIT a matsayin Daraktan Kamfen.
Mutane da dama na ganin kamata ya yi Atiku ya fito kawai gaba-gaɗi ya yi daraktocin kamfen biyu, wato ɗaya kudu, ɗayan kuma a Arewa.
Atiku na da matsala a siyasar rama bugun yarfen siyasa a Arewa.
Hakan ya faru a zaɓen 2023, inda a Arewa aka riƙa aibata shi da yi masa yarfen siyasa daban-daban, amma babu zaratan sojojin baka a soshiyal midiya da za su riƙa rama masa sharri, yarfe da jagaliyanci da buyagin da aka riƙa yi masa.
Don sai da ta kai har a wurin zaɓe a ranar zaɓe ana bin sa da yarfen cewa “kada a zaɓi wanda ya ce zai sayar da NNPC.”
Tun daga ranar da Atiku ya ce zai sayar da NNPC a lokacin kamfen ɗin 2019, shi bai fito ya yi wa talakawa bayani dalla-dalla abin da ake nufi da sayar da NNPC ba.
Sannan kuma dakarun kamfen ɗin sa da sojojin bakan sa ba su yi yaƙin wayar wa talakawan Arewa kai dangane da abin da ake nufi da ‘sayar da NNPC ba.’
Wannan ya bada wawakeken giɓin da masu adawa da shi su ka yi amfani su na yi masa yarfe, ana fassara shi da cewa mutanen sa zai sayarwa, sannan ya kewaya ya saye daga hannun su.
Wata matsala da Atiku ke fuskanta ita ce wasu da ke kewaye da shi ba ka ganin su a jikin sa sai kakar siyasa ta zo.
Za su kewaye shi su hana mashawarta na ƙwarai su matsa ballantana su ba shi shawara ta gari.
Sannan akwai ‘yan ‘idan ta yi ruwa rijiya, idan ba ta yi ba masai’, masu ƙoƙarin samun na watsawa aljihu a duk lokacin da tafiyar kamfen ɗin Atiku ta kunno kai.
Wasu na ƙoƙarin azurta kan su ta hanyar kamfen ɗin, ta yadda ko an faɗi zaɓe, to ba ta ɓare da su ba.
A zaɓen 2019 matasa da dama a Arewa musamman ‘yan soshiyal midiya masu kare shi, sun watsar ganin yadda ya fi mayar da hankali kan murna da samun wani matsashin soshiyal midiya daga Kano, wanda ya canja sheƙa ya koma ɓangaren sa.
Sai dai kuma matashin ya gwasale Atiku, domin bai jima tare da shi ba, ya sake komawa cikin gonar da ya fito.
Wasu da dama na cewa Atiku bai fitar da kuɗi a kamfen ɗin sa na 2019 ba, kamar yadda aka yi tsammanin zai yi.
To ko ma dai me kenan, wannan ce damar Atiku ta ƙarshe, matsawar shi PDP ta tsayar a matsayin ɗan takarar su a 2023.
Akwai jan aiki ga jagororin tafiyar Atiku, ko da kuwa shi ɗin ne PDP ta tsayar.
A Arewa inda a nan ne aka fi samun ƙuri’un da ke kai ɗan takara ko jam’iyya cin zaɓe, siyasar ta sauya tun daga 2011, inda a yanzu addini da malaman addini na da tasiri kan masu jefa ƙuri’a.
Yanzun nan sai a hau mimbari a yi biji-biji da ɗan takara, ko da kuwa babu wata ƙwaƙƙwarar hujjar yin hakan.
Malamai da dama sun fito fili su na nuna ga ɗan takarar da su ke so.
Don haka akwai jan aiki ga jiga-jigan kamfen ɗin Atiku domin sanin makamar yadda za su tunkari yarfen siyasa da watsa ji-ta-ji-tar da akan yi a Arewa, kan ɗan takarar da ba  shi wasu gungun ba’arin masu faɗa-a-ji ke so ya yi nasara ba.
Wannan jan aiki kuwa a gaskiyar magana, ya fi ƙarfin Dokpesi, Babban Daraktan Kamfen ɗin Atiku.
Domin mutumin da tun tafiya ba ta yi nisa ba ya ke iƙirarin zai iya tuɓewa zigidir a bainar jama’a, maganar gaskiya ba irin sa ne zai ciwo wa ɗan takarar dandazon dubun-bubatar ƙuri’un matan auren Arewa ba ne.
Ko dai Waziri ya tashi tsaye ya sauya takalmin bugun fenaritin sa na ƙarshe, ko kuma ya ɗinke inda takalmin ya yage tun kafin alƙalin wasa ya ba shi umarnin buga ƙwallon a 2023.
WUTAR SIYASA A ZAMFARA: ‘Yan Majalisa 18 sun kaɗa ƙuri’ar amincewa a tsige  Mataimakin Gwamna
‘Yan Majalisar Jihar Zamfara su 18 daga cikin 22 ne suka kaɗa ƙuri’ar amincewa a tsige Mataimakin Gwamna Mahdi Aliyu.
Lamarin na zuwa ne kwanaki uku bayan da Majalisa ta aike wa Mahdi Aliyu sammacin sanar da shi ya aikata laifukan da su ka ce ya cancanci tsigewa.
Wannan jarida a cikin wannan mako ta buga labarin ruɗuɗun siyasar Zamfara, inda Majalisar Jiha ta aika wa Mataimakin Gwamna da sammacin shirin tsige shi.
Jihar Zamfara na neman afkawa cikin ruɗannin siyasa, bayan bala’in kashe-kashe da garkuwa da su ke fama da shi, yayin da Majalisar Jiha ta aika wa Mataimakin Gwamna Mahdi Shehu jerin laifukan shirin tsige shi.
Hakan ya faru ne a ranar Litinin, kwanaki uku bayan da majalisa ta karɓi buƙatar neman tsige Mahdi, wanda ya yi zaman sa a PDP, ya ƙi bin Gwamna Matawalle canja sheƙa daga PDP zuwa APC.
Mataimakin Shugaban Majalisa Musa Bawa ne ya miƙa tulin takardun bayanan da ke ƙunshe da laifuka da buƙatun tsige Mataimakin Gwamna.
Bawa wanda kuma shi ne Shugaban Kwamitin ya nemi a tsige Mahdi daga kujerar sa ta mataimakin gwamna.
Cikin wata sanarwar da Shamsuddeen Basko ya sa wa hannu, wadda kuma an aika ta ga Mataimakin Gwamna ta hannun Sakataren Gwamnatin Jihar Zamfara, takardar ta sanar da Mahdi cewa “mun cika sharuɗɗan da Sashe na 188 na Kundin Tsarin Mulkin Najeriya na 1999 ya amince, cewa 1/3 na Mambobin Majalisar Jiha sun amince da tsige ka.
“To Majalisa a ƙarƙashin Kakakin Majalisa ta amince da wannan sanarwa kamar yadda doka ta tanadar.”
“Lokacin da muka gayyace ka a cikin 2021, sai ka ƙi zuwa, ka garzaya kotu.
Kuma a lokacin ba mu da niyyar tsige ka, kamar yadda aka riƙa yaɗawa.
Ya ce majalisa kuma a lokacin ta bi umarnin da kotu ta bayar.
Cikin laifukan da su ke zargin Mahdi ya aikata, akwai laifin keta alfarmar ofishin sa na Mataimakin Gwamna ta hanyar amfani da ofishin ya azurta kan sa da kuma kasa yin ayyukan sa na ofis a matsayin sa na Mataimakin Gwamna.
Wakilin mu ya kasa samun lambar Kakakin Yaɗa Labarai na Mahdi, mai suna Babangida Zurmi.
Zaman Majalisa Na Ranar Alhamis:
A zaman da Majalisa ta yi na ranar Alhamis ne mambobi uku na APC waɗanda ba su halarci zaman ba, su kaɗai ne ba su amince da tsige Mataimakin Gwamna ba.
Sai kuma Mamba ɗaya na PDP, Salihu Usman mai wakiltar Mazaɓar Zurmi ta Arewa, wanda shi ma bai halarci zaman na ranar Alhamis ba.
Kuma dama shi kaɗai ne ba ya goyon bayan tsige Mataimakin Gwamna Aliyu.
ZAƁEN SHUGABANNIN GUNDUMAR FCT: INEC ta tura Manyan Kwamishinoni 3 wajen zaɓen ƙananan hukumomin Abuja
Yayin da ya rage saura kwanaki uku zaɓen yankunan FCT Abuja, Hukumar Zaɓe ta Ƙasa (INEC) ta bayyana cewa ta tura Manyan Kwamishinoni (National Commissioners) guda uku domin su sa ido kan zaɓen Gundumar Birnin Tarayya (FCT) wanda za a yi a ranar Asabar mai zuwa, 12 ga Fabrairu.
Shugaban hukumar, Farfesa Mahmood Yakubu, shi ne ya faɗi haka a wajen wani taro na masu ruwa da tsaki a zaɓen wanda aka yi a ranar Talata a Abuja.
Mahmood ya ce za kuma a tura Kwamishimonin Zaɓe na jihohi (REC) guda shida su tallafa wa takwaran su mai kula da gundumar ta FCT don ganin an yi zaɓe babu mishkila.
Yakubu, wanda ya bada tabbacin cewa INEC ta sadaukatar da kan ta wajen ganin an yi zaɓe fisabilillahi, ya yi kira ga dukkan masu ruwa da tsaki a zaɓen da su mara wa hukumar baya ta hanyar ganin an yi zaɓe cikin kwanciyar hankali.
Shugaban ya yi la’akari da cewa idanun INEC na kan dukkan jami’an ta, “na wucin-gadi ne ko na dindindin,’’ domin a tabbatar da cewa sun bi doka da oda sosai.
Ya ce: “Dukkan jam’iyyu, ‘yan takara da magoya bayan su, su ma su yi hakan.
“Babu wanda zai amfana idan an lalata tsarin ko an aikata wani mugun abu.
A bar masu zaɓe a FCT su zaɓi shugabannin su a  wajen takara ba tare da tsangwama ba, zaɓe mai nagarta kuma cikin kwanciyar hankali.”
Shugaban ya ce hukumar tasa ta ɗauki ma’aikatan wucin-gadi isassu kuma ta horas da su domin zaɓen.
Ya ƙara da cewa an kai dukkan kayan aiki masar haɗari zuwa ƙananan hukumomin, yayin da kuma Babban Bankin Nijeriya (CBN) zai kai kaya masu haɗarin zuwa Ofishin INEC na FCT da ke Garki, a ranar 10 ga Fabrairu.
Ya ce, “An sawo kayan aiki da ba su shafi na magani ba, za a raba su ga masu zaɓe da ma’aikata don su kare kan su daga cutar korona ( COVID-19) kamar yadda kundin tsarin mulki na hukumar ya tanadar.
“An gama shirye-shirye dangane da sufuri, wanda ya haɗa da samar da babura don shiga lunguna da kuma kwale-kwale don shiga yankuna masu rafuka.
“Za mu yi amfani da kayan tallafi irin su keken rubutun makafi mai yin jagora ga jefa ƙuri’a da kuma gilasan likita domin ƙara girman rubutu saboda masu matsalar gani raɗau.”
Yakubu ya ce an saisaita kuma an shirya komfutar tantance masu zaɓe wadda ake kira ‘Bimodal Voter Accreditation System’ (BVAS)  don a yi amfani da ita a zaɓen, sannan ya ce an sake nazarin aikin ta daga zaɓen da aka yi a baya a Anambra.
Ya ce, “A wuraren zaɓe da jama’a su ka yi yawa, hukumar za ta yi amfani da na’urar BVAS sama da guda ɗaya domin a samu sauri wajen tantance masu zaɓe.
“Haka kuma za mu yi amfani da ƙarin ma’aikata a irin waɗannan wuraren.
Mun kuma amince da hukumomin tsaro su tura ƙarin ma’aikata don tabbatar da zaman lafiya da doka.
“Haka kuma mun yi isassun shirye-shirye wajen ayyukan tallafi da sufuri don  kai ɗauki da hanzari idan har aka samu mishkilar da ba mu tsammani a ranar zaɓen.
“Bayan haka, za a wallafa sakamakon zaɓe a gidan yanar ganin sakamako na wannan hukuma, wato ‘INEC Result Viewing portal’ (IReV) kai-tsaye a daidai lokacin da aka gama zaɓe kuma aka ƙirga ƙuri’u a cibiyoyin zaɓe a ranar zaɓe.”
A cewar sa, shi ma wannan zaɓen na Gundumar Birnin Tarayya bai zo ba tare da ƙararraki ba domin akwai ƙararraki takwas a kotu yanzu haka, su na ƙalubalantar zaɓen fidda gwani ko matakin karatu na ‘yan takara.
Ya ce a yayin da wasu daga cikin ƙararrakin su na gaban Kotun Ƙoli ta Ƙasa, babu hukunce-hukuncen da su ka yi karo da juna ko tsawatarwar kotu a ko’ina kan kada a yi zaɓen.
Ya ce: “Bari in yi amfani da wannan dama in yi godiya ga sashen shari’a, musamman Babbar Kotun FCT, kan yadda su ka yi tsayin daka kan ruɗun da ‘yan neman tada tsaye da masu ɗokin zuwa kotu ke yi, waɗanda sau da yawa su kan ɓata wa kotuna da INEC lokaci ta hanyar kai ƙara a kan ko da ƙaramar magana ce.”
Ya bayyana cewa INEC ta yi rajistar ƙungiyoyin sa ido guda 58 (53 na gida, da 5 na ƙasar waje) waɗanda za su tura aƙalla mutane ‘yan sa ido 2,242 zuwa wuraren zaɓe.
Yakubu ya ce hukumar ta yi wa kafafen yaɗa labarai 45 rajista waɗanda za su tura ‘yan jarida 340 domin ɗaukar labarin zaɓen.
Sannan ya nanata kiran da ya yi na cewa sayen masu zaɓe ta kowace irin hanya, ciki har da sayen ƙuri’a a wurin zaɓe, babban karya doka ne.
Ya ce, “Dokar nan ta hana amfani da wayar salula da sauran kayan ɗaukar hoto a cikin rumfar zaɓe ta na nan.”
A nasa ɓangaren, Ministan Gundumar Babban Birnin Tarayya, Malam Muhammad Bello, ya bada tabbacin cewa gwamnati za ta bada gudunmawa ga INEC da sauran masu ruwa da tsaki  don tabbatar da an yi zaɓe mai nagarta ba tare da wata ƙumbiya-ƙumbiya ba a ƙananan hukumomin gundumar.
Shi kuma Sufeto-Janar na ‘Yan Sanda, Alhaji Usman Baba, cewa ya yi hukumar ‘yan sanda, a matsayin ta na jagora, ta na aiki kafaɗa da kafaɗa da sauran hukumomin tsaro wajen bada yanayin da ya dace don yin zaɓe cikin kwanciyar hankali.
Baba, wanda a taron ya samu wakilcin Mataimakin Kwamishinan ‘Yan Sanda (DCP) Mista Basil Idegwu, ya ce a shirye ‘yan sanda su ke su tabbatar da cewa sun tura ƙwararrun ma’aikata da kayan aiki a lokacin zaɓen.
Sufeto-Janar ɗin ya bada tabbacin cewa ma’aikatan sa za su yi aiki bisa ƙwarewa kuma za su tabbatar da zaɓe maras mishkila wanda babu aikata dabar siyasa ko wasu ayyukan laifi a cikin sa.
Ya ce: “A ɓangaren rundunar ‘yan sandan Nijeriya, an yi ƙoƙari wajen ganin an yi zaɓe maras matsala.
“Wasu daga cikin hanyoyin da aka tsara na tabbatar da zaɓe maras matsala, mai inganci, shi ne an yi nazari kan inda barazana za ta iya ɓullowa, tattara bayanai da musayar bayanan sirri da sauran hukumomin tsaro wanda ya sa aka gane wuraren musamman da ake da barazana a dukkan yankunan ƙananan hukumomin.”
Babban Darakta na ƙungiyar Yaiga Africa, Mista Samson Itodo, ya bayyana jin daɗi kan cewa lallai INEC za ta iya gudanar da zaɓe mai inganci.
Sai dai Idoto ya yi kira ga INEC da ta tabbatar da cewa na’urar BVAS ta yi aiki sosai yadda ya kamata, sannan a fara zaɓe da wuri a ranar zaɓen kamar yadda aka tsara.
Ya yi kira ga ministan FCT da ya roƙi Shugaba Muhammadu Buhari da ya rattaba hannu a kan Gyararren Ƙudirin Zaɓe domin ya zama doka saboda a ƙarfafa ingancin manyan zaɓuɓɓukan ƙasar nan.
Misis Felicia Sani, wadda ita ce Shugabar Ƙungiyar ‘Yan Kasuwa Maza da Mata ta Nijeriya ta Ƙasa, kira ta yi ga matasa da mata da su kiyayi aikata duk wani abin tada hankali a lokacin zaɓen na FCT.
Misis Felicia ta ce ta bada shawara ga mata da su gargaɗi ‘ya’yan su a kan aikata tada hankali, ta ce, “a ko yaushe a tuna da cewa akwai rayuwa bayan zaɓe.”
Hukumar Dillancin Labarai ta Nijeriya (NAN) ta ruwaito cewa akwai ‘yan takara 475 waɗanda jam’iyyun siyasa 18 su ka tantance su, ciki har da APC mai mulki da kuma babbar jam’iyyar adawa ta PDP, domin shiga takarar hawa kujerun ciyaman da kansila a Bwari, Abaji, Gwagwalada, Kuje, Kwali da Ƙwaryar Garin Abuja (AMAC).
Rahoton ya ce ‘yan takarar sun yi rantsuwar za su tabbatar da an gudanar da zaɓe cikin kwanciyar hankali.
GADAGADAR SHIGO DA GURƁATACCEN MAI: Aikin Gama ya gama, an bar Gwamnatin Tarayya da bincike
Gwamnatin Tarayya ta bayyana cewa za ta yi gagarimin binciken ƙwaƙwaf domin bankaɗo yadda aka shigo da gurɓataccen man fetur a cikin ƙasar nan.
Ƙaramin Ministan Harkokin Fetur Timipre Sylva ne ya bayyana wa manema labarai haka a Faɗar Shugaban Ƙasa, yau Laraba, bayan tashi daga Taron Majalisar Zartaswa tare da Shugaba Muhammadu Buhari.
Shugaba Buhari dai shi ne Ministan Fetur, kuma a ƙarƙashin Ma’aikatar sa ce aka shigo da wannan gurɓataccen fetur ɗin, wanda za a yi bincike.
Haka kuma a ranar Laraba ɗin ce Hukumar Kula da Haƙo Fetur ta NMDPRA ta bayyana cewa fetur ɗin da ke ajiye a manyan tankunan Najeriya ya ragu daga yawan wanda zai wadaci  ƙasa cikin kwanaki 30, zuwa adadin yawan kwanaki 20.
Raguwar ta faru ne saboda an killace gurɓataccen da aka hana sayarwa.
Sylva ya ce za a bayyana sunayen kamfanonin da suka shigo da gurɓataccen fetur ɗin, nan ba da daɗewa ba.
“Ba mu tattauna wannan batu ba a wurin Taron Majalisar Zartaswa.
Amma idan kun tuna ai jiya na zo mun gana da Shugaban Ƙasa kan batun.
Ba ni ne ya kamata ya bayyana maku sunayen kamfanonin da su ka shigo da gurɓataccen fetur ɗin ba.
Amma dai  mu na kan bankaɗo su.”
“Ba zan yi saurin cewa komai ba tukunna.
Amma dai Gwamnatin Tarayya za ta duba lamarin waɗanda motocin su suka lalace bayan sun sha gurɓataccen fetur ɗin.
“Za a yi gagarimin bincike, kuma ba so na ke ku yi sauri ku yanke hukunci ba.
Amma dai za a yi gagarimin bincike domin gano kamfanonin da ke da hannu a ciki, sannan mu dawo mu fallasa maku sunayen su  ɗaya bayan ɗaya.
‘Yan bindiga sun kashe DPO da ‘yan sanda biyu a Katsina
Mahara sun kashe ‘yan sanda uku ciki har da DOP A Rano a harin da suka kai kauyen Magama dake karamar hukumar Jibiya a jihar Katsina Ranar Talata.
Majiya da dama sun shaida wa PREMIUM TIMES cewa ‘yan bindiga sun shigo kauyen  da misalin karfe 3 na dare inda suka yi batakashi da ‘yan sanda da kungiyar ‘yan banga har na tsawon awayi uku.
Wani jigo a jami’iyyar APC a kauyen ya ce ‘yan bindigan sun shigo kauyen ne domin su yi garkuwa da iyalin babban dan kasuwa Mustapha Danye dake zama a Magama.
Jigon ya ce ‘yan bindigan sun shiga gidan Danye kuma sun sace matar sa da ‘yarsa amma makwabta sun yi gaggawan kiran jami’an tsaro da ‘yan kungiyar sa kai.
Ya ce DPO Rano ya gamu da ajalinsa ne a lokacin da yake hanyan zuwa kawo wa ‘yan sandan dake bata kashi da ‘yan bindigan taimako.
” ‘Yan bindigan sun yi wa motar da DPO ke ciki zobe suka buda musu wuta.
Nan take DPO Rano ya rasu tare da wasu ‘yan sanda biyu da wani mutum daya sannan sojoji biyu sun ji rauni.
Kakakin rundunar ‘yan sandan jihar Gambo Isa ya tabbatar da rasuwan ‘yan sandan.
Isa ya ce jihar na yawan samun hare-haren ne saboda yadda ‘yan bindiga suka gudo daga jihohin Zamfara da Sokoto saboda ruwan bama-baman da jami’an tsaro ke yi a jihohin.
Kotu a Abuja ta yanke wa ɓarawon jaka hukuncin zama gidan kaso na tsawon shekaru 4
Kotun Grade 1 dake unguwar Kubwa Abuja ta yanke wa wani mahauci mai suna Bilia Zakari mai shekara 20 hukuncin ɗaurin shekaru 4 a gidan kaso bayan ta kama shi da laifin fizge wa wata mata jaka a Abuja.
‘Yan sandan da suka kama Zakari sun kai shi kara kan kotu ne kan laifin yin kwace ta karfi da tsiya, ji wa matar da yayi wa kwace rauni da sata.
Alkalin kotun Muhammad Adamu wanda ya yi watsi da rokon sassaucin da Zakari ya yi ya ce ya yanke wannan hukunci haka ne domin ya zama ishara ga masu yi wa mutane kwace a Abuja.
Lauyan da ya shigar da kara Babajide Olanipekun ya bayyana wa kotu cewa Awele Ruth ta kai karar Zakari ofishin ‘yan sanda dake Gwagwa ranar 2 ga watan Fabrairu.
“Ruth ta ce a wannan rana Zakari ya yi kokarin kwace mata jaka a hanyar zuwa wurin aiki.
“Ruth ta ce Zakari ya kwace mata waya da wasu kayan ta masu daraja.
KANO: Kotu ta yanke wa Sadiya Haruna dillaliyar ‘kayan mata’ daurin wata shida
Kotun majistare dake kusa da tashar jiragen saman Aminu Kano dake jihar Kano ta yanke wa wata dillaliyar kayan mata Sadiya Haruna hukuncin zama a kurkuku na tsawon watanni shida bayan an kamata da laifin bata wa shahararren dan fina-finan Hausa Isah Isah suna.
Sadiya wacce ita ma tsohuwar ‘yar fim ce ta bata wa Isah suna a wani bidiyo da ta saka a shafinta ta Twitter a yanar gizo.
Bisa ga labarin da ‘Daily Nigerian’ ta buga an nuna cewa a bidiyon Sadiya ta ce da ita da Isah sun yi aure na dan wani lokaci kuma a wannan lokacin da take matsayin matarsa, Isah ya rika saduwa da ita ta dubura da karfi da tsiya.
An fara gurfanar da Sadiya a shekaran 2019 a kotu saboda zargin kazafin da ta yi wa Isah a wannan bidiyon.
Wannan abinda ta aikata ya sabawa sashe na 391 na penal code.
A ranar Litini ne alkali Muntari Dandago ya yanke ya Sadiya hukuncin zama a kurkuku na tsawon watanni shida.
Hukuncin da Dandago ya yanke ya biyo bayan hukuncin da alkalin kotun shari’a Ali Danzaki ya yanke wa Sadiya na shiga makarantar islamiya na Darul Hadith dake kwatas din Tudun Yola a Kano na tsawon watanni shida.
Danzaki ya ce Sadiya za ta rika zuwa islamiyan tare da sa idon jami’an hukumar Hisbah dake jihar.
Zuwa yanzu Sadiya ta kammala hukuncin da Ali ya yanke mata bayan ta amsa laifinta a gaban Danzaki.
ZARGI: Kotu a Jos ta raba auren Patience da Musa
Kotu dake Kasuwan Nama a garin Jos jihar Filato ta warware auren shekara shida bayan matar Pateince Sunday ta kai karan mijinta Danjuma Musa saboda cin zarafin ta da yake yawan yi a gida.
Patience ta ce Musa ya fara cin zarafin ta bayan da suka cika shekaru hudu da aure.
“Musa na yawan duka na sannan da zargin da yake yawan mun na neman mazaje a waje.
Patience ta ce Musa ya yi watsi da al’amarin kula da ita da ‘ya’yan su da suka haifa.
Alkalin kotun Suleiman Lawal ya raba auren duk da kokarin da kotun ta yi na ganin ta sasanta ma’auratan.
IDAN KURA NA MAGANIN ZAWO:  Wata ƙungiyar matan Igbo ta yi alkawarin sheƙa wa Yahaya Bello ƙuri’u miliyan 25 a zaben 2023
Wata ƙungiyar ƙabilar matan Igbo mai suna Igbo Women Forum, ta ce za ta shiga ta fita har sai ta tattara kan mutum miliyan 25 da za su jefa wa Gwamna Yahaya Bello ƙuri’u, a zaɓen 2023.
Ƙungiyar ta sha wannan alwashin a Abuja, a cikin wata sanarwar da Shugabar Kungiya Uju Obi ta sanya wa hannu.
“Ƙungiyar mu za ta shirya gagarimin gangamin taro a Abuja, domin tabbatar da an samu adadin yawan mutanen, kuma su nuna goyon bayan Yahaya Bello.
Yayin da ta ke jero ‘karamomin’ Yahaya Bello, Obi ta ce Gwamnan ya ce idan ya zama shugaban ƙasa, babban abin da zai fi maida hankali a kan matsalar tsaro.
“Bello ya nuna shi ne zaƙaƙurin da zai iya daƙile matsalar tsaro da ta haɗa da ta’addanci, garkuwa da mutane da sauran manyan laifukan da suka addabi ƙasar nan.
“Wani abin birgewa ga Yahaya Bello shi ne yadda ake son shi a kowane sashe na faɗin ƙasar nan.
Sannan kuma ba shi da ƙabilanci ko addinanci a siyasar sa.
“Wannan kuwa ba wani abin mamaki ba ne, domin ya nuna rashin ƙabilanci a gwamnatin sa ta jihar Kogi, saboda ya rungumi kowace ƙabila.”
Obi ta ce a matsayin Bello mai shekaru 46 da haihuwa, za a iya cewa ya na wakiltar wani sabon sauyin yanayin siyasar da za a damƙa akalar riƙon ƙasa a hannun matasa.
A ƙarshe ta yi kira ga APC ta tsayar da Yahaya Bello kawai ta ga aiki da cikawa.
Dalilin da ya sa ba ni goyon bayan tsarin karɓa-karɓa -Sule Lamiɗo
Tsohon Gwamnan Jihar Jigawa Sule Lamiɗo ya bayyana cewa kwata-kwata ba shi goyon bayan maida muƙaman siyasa zuwa tsarin karɓa-karɓa, saboda babu wata tsiya da karɓa-karɓa ya tsinana wa ƙasar nan.
Lamiɗo wanda ya yi gwamna tsawon shekaru takwas a Jigawa, bayan ya zama Ministan Harkokin Waje daga 1999 zuwa 2003, ya taɓa yin takarar shugabancin ƙasa a 2019.
Jam’iyyar sa wato PDP ta na bin tsarin karɓeɓeniyar shugabancin ƙasa ne tsakanin Kudu da Arewa.
Sai dai kuwa tsohon gwamnan wanda su ne su ka ƙafa PDP, ya shaida wa BBC Hausa a ranar Asabar cewa tsarin karɓa-karɓa bai tsinana komai ba.
“Idan PDP ta zo ta ce a yi tsarin karɓeɓeniyar shugabancin Najeriya, zan ce masu a’a.
Saboda yadda duniya aka ci gaba a yanzu, tuni an wuce batun karɓa-karɓar shugabancin.
Maganar da ake yi a duniya kawai ita ce yadda za a ci gaba a bunƙasa.
“Ya kamata a ce mu na magana kan yadda za a gina ƙasa da yadda za a ɗinke wuri ɗaya.
Na yi amanna za mu iya samun mutumin da zai kai Najeriya gaci, ko daga wace shiyya ko ɓangaren ƙasa ya ke.
Don haka mu ma daina maganar bin tsarin karɓa-karɓa a yanzu.” Inji Lamiɗo.
Ya ce a ko yaushe shi ƙasar ce a gaban sa, ba ɓangaranci ba.
Shi ya sa ya ke goyon bayan duk ta kowace shiyya ɗan takarar PDP zai fito.
“Ni ban damu ba ko tsayar da Kirista ko Musulmi, ko Bahaushe ko Angas ko Bayarabe.
Idan dai zai iya kuma ya cancanta, to a tsayar da shi takara kawai.
Mu yi watsi da karɓa-karɓa kawai, domin a baya me ya tsinana wa ƙasar nan?”
Sule Lamiɗo, Atiku Abubakar, Bukola Saraki, Rabi’u Kwankwaso da Gwamna Aminu Tambuwal na daga cikin ‘yan Arewa da ke neman takarar shugabancin Najeriya.
“Mun Kai Wa Obasanjo Ziyara Don Mu Ceto Najeriya -Lamiɗo:
Da ya ke magana kan ziyarar da su ka kai wa tsohon Shugaban Ƙasa, Olusegun Obasanjo, wanda tun a cikin 2015 ya keta katin sa na zama mamba ɗin PDP, Lamiɗo ya ce sun kai ziyarar ce domin su ceto Najeriya daga halin ƙuncin da ya ce Shugaba Muhammadu Buhari ya tsunduma ƙasar.
Lamiɗo ya ce Buhari ya ruguza dukkan ayyukan alherin da PDP ta yi a tsawon shekaru 16 da ta yi mulki.
Ya ce mulkin Buhari ya haddasa fatara da yunwa da sabubba na ƙuncin rayuwa.
Ya ce a ziyarar da suka kai wa Obasanjo, sun shafe sa’o’i biyu su na tattaunawa.
GUGA BA KI TSORON RAMI: Laƙani 20 da Saraki zai rubuce ya shanye 2023 da su
Idan aka ajiye batun adawa, ko siyasar ɓangaranci da ƙabilanci a gefe, to za a iya cewa Sanata Abubakar Bukola Saraki (ABS) ya dace da shugabancin Najeriya a 2023.
Domin idan za a yi zube-ban-ƙwaryar dukkan waɗanda suka nuna sha’awa ko kwaɗayin fitowa takara, babu wanda ya isa ya ture Saraki daga sahun gaba.
A mulki da siyasa dai an fi sanin Saraki gadan-gadan daga lokacin da ya zama Gwamnan Jihar Kwara tsakanin 2003 zuwa 2011.
Bayan kammala wa’adin sa, Saraki ya yi takarar zaɓen fidda gwanin neman fitowa zaɓen shugaban ƙasa a 2011.
Sai dai duk da bai samu tikiti ba, ya samu nasarar zama sanata daga Jihar Kwara.
Da guguwar 2015 ta kaɗa, Saraki na a sahun gaban dakka da gaggan waɗanda su ka fice daga PDP, suka koma APC, har ta kai ga Buhari ya yi nasara.
Saraki ya sake nasara kan kujerar sa ta sanata a ƙarƙashin APC.
Sai dai a lokacin ne gogan ya nuna wa duniya cewa idan ma ana gadon siyasa, to ya da gaje ta ɗin.
Mahaifin sa Olusola Saraki ya yi Shugaban Masu Rinjaye na Majalisar Dattawa, a zamanin Jamhuriya ta Biyu, wadda aka fi sani da zamanin mulkin Shagari.
Lokacin da aka yi gambizar da ta yi sanadiyyar nasarar Shugaba Muhammadu Buhari a 2015, an ƙulla yarjejeniyar bai wa nPDP muƙamin Shugaban Majalisar Dattawa, kamar yadda aka bai wa ACN muƙamin Mataimakin Shugaban Ƙasa.
Sai dai kuma bayan APC ta yi nasara, an samu akasi a ɓangaren shugaban ƙasa da ‘yan barandan sa, waɗanda suka nemi yi wa Saraki buƙulun zama shugaban majalisar dattawa.
Amma da ya ke Saraki ya san kan-tsiyar siyasa, sai ya nuna shi ai tamkar kurege ne,  uban dabarar da ba ya yin rami ƙofa ɗaya.
Fadar Shugaban Ƙasa ba ta ankara ba sai dai ji kawai suka yi har an naɗa Saraki ya zama Shugaban Majalisar Dattawa.
Daga lokacin sai aka riƙa yi faɗan zalɓe da maciji tsakanin Fadar Shugaban Ƙasa da Sanata Saraki.
Zalɓe ne ya haɗiyi maciji dai kan sa.
Shi kuma maciji ya kanannaɗe wuyan zalɓe, ta yadda ya kasa haɗiyar miyau ballantana ma ya iya haɗiyar macijin.
Bukola Sarakin Shugaban Majalisar Da Bai San Amshin-Shata Ba:
Shekaru huɗu da Saraki ya yi a shugabancin Majalisar Tarayya, ya ji jiki, amma kuma shi ma ya jigata Fadar Shugaban Ƙasa.
Domin a Tarihi ba a taɓa yin Shugaban Majalisar da ya tsone wa Shugaban Ƙasa ido kamar sa ba.
Babu irin tuggu, ‘jamhuru’, kitimirmira da kutunguilar da ba a kitsa wa Saraki ba, don dai a ga bayan sa.
Amma ba a yi nasara ba.
Sai da ta kai tun ana bin sa da ƙullin maka shi kotu ya na Shuagaban Majalisar Dattawa, har sai da ta kai ana yi masa barazana da jami’an tsaro.
Amma dakakken ya dake, ko gezau.
An kewaye gidan sa, an hana shi fita.
An janye masa jami’an tsaro.
Kai an, an, an ɗin da aka yi masa su na da yawa.
Da mai rarraunar zuciya, da Saraki ya kwanta ƙasa ya yi liƙis, sun bi shi sun ƙarasa.
An bi Saraki da sharri a lokacin, ta yadda duk matsalar da ta faru sai a ce don Saraki na Shuagaban Majalisar Dattawa ne.
Sai ga shi bayan ba ya kan kujerar ne ma matsalolin suka fi dabaibaye Najeriya.
Bajekolin Saraki A Zahiri Da Baɗini:
Da dama ba su san baɗinin Saraki ba a lokacin da ya na Gwamnan Jihar Kwara daga 2003 zuwa 2011.
Zahirin sa aka fi sani a Majalisar Dattawa.
Bukola Saraki ba ɗan siyasar da za a yi wa gorin rashin iya rigimar siyasa ba ne.
Da kowa ma zai iya.
Shugaban Muhammadu Buhari da kuma ‘yar’uwar Sarakin Gbemisola Saraki za su iya tabbatar da haka.
Idan batun zaman lumanar siyasa ce, nan ma a sahun gaba ya ke, domin shi ne ma Shugaban Kwamitin Sasanta Hasalallun PDP.
Idan ka ɗaga Saraki a kasuwar hada-hadar darajar ‘yan siyasa, da wahala ka samu wanda zai fi shi farashi ko nauyi.
Tsawon shekaru takwas ɗin da ya yi ya na gwamna a Jihar Kwara, sun isa shaida cewa idan ya samu damar riƙe Najeriya, ba zai yi wasarere da akalar mulki har a koma ana da-na-sanin shiga halin ƙaƙa-ni-ka-yin yaya-za-a-yi ba.
Kaɗan daga abin da al’ummar Jihar Kwara ba za su manta da Saraki ba, shi ne ƙoƙarin sa wajen:
Haɗa garuruwa 375 da tashar wutar lantarki ta ƙasa.
Samar da taransafoma har 735 ga al’ummar garuruwa da yankunan karkara.
Warkar da mutum 45,526 daga cututtukan da suka haddasa masu gani garara-garara ko dundimi.
Yi wa mutum 2,630 aikin warkar da makanta, su ka koma gani Tangaran.
Inganta ilmin firamare da sakandare, ta hanyar samar da wadatar ƙwararrun malamai.
Kafin saukar Saraki ta kai yawan malamai za su kai duk ɗalibi ƙasa da 20 na da malami 1.
Ba kamar wasu jihohi ba da za ka samu malami 1 da ɗalibai 70 ko fiye da haka.
Saraki ya gina Jami’ar Jihar Kwara a cikin 2009.
Ya inganta matasa ta hanyar gina Cibiyar Bunƙasa Wasan Kwallon Ƙafa ta farko a Najeriya (Kwara Football Academy).
Ya bunƙasa harkokin noma, musamman kafa Shonga Farm, wadda yanzu haka a fannin kiwon kaji ta na cikin manyan gonakin da ake tinƙaho da su a ƙasar nan.
Saraki ya inganta samar da ruwa a dukkan mazaɓu 193 na Jihar Kwara.
Ya jina famfon burtsa 1,930 a cikin shekara ɗaya (2006-2007).
Wato kowace mazaɓa famfo 10 kenan.
Saraki ya gina rukunin gidaje masu sauƙin kuɗi a wurare 9.
Zamanin mulkin Saraki ne ya gina sabbin Ofisoshin ‘Yan Sanda har guda 25 a cikin Ilorin, babban birnin Jihar Kwara.
Ya bunƙasa hanyoyin samun kuɗin shiga a jihar, daga naira miliyan 64 a duk wata zuwa naira milyan 300 duk wata.
Lokacin da Saraki ya hau mulki cikin 2003, ya gaji bashin naira biliyan 42, amma kafin ya sauka sai da ya biya bashin kakaf.
Ya bayar da bashi har na naira biliyan biyar ga ma’aikatan gwamnati da sauran masu riƙe da muƙamai a Jihar Kwara, domin su sayi hannayen jari a kasuwar hada-hadar hannayen jari.
Kotu ta bada belin mutumin da aka kama da tulin kwayoyin tramadol akan naira miliyan 50
A ranar Juma’a ne babban kotu a jihar Legas ta bada belin Osakwe Evbuomwan kan naira miliyan 50 bayan an kama shi da kilogram 1.55 na kwayoyin tramadol.
Hukumar NDLEA  ce ta shigar da kara bayan an kama Evbuomwan a filin jiragen saman Murtala Mohammed ranar 18 ga Disambar 2021.
Lauyan da ya shigar da karar Augustine Nwagu ya ce an kama Evbuomwan a lokacin da zai shiga jirgin ‘Ethiopian Airline’ ta kofar ‘C’ dauke da kwayoyin.
Nwagu ya ki amincewa da neman belin da lauyan Evbuomwan, Benson Ndakara ya yi saboda har yanzu hukumar na ci gaba da gudanar da bincike akai.
Allagoa ya ce Evbuomwan zai gabatar da shaidu biyu dake da kadarorin a wurin da kotun take.
Sannan ya tabbatar cewa shaidun ma’aikatan gwamnati ne dake mataki 15.
Za a ci gaba da shari’a ranar 18 ga watan Fabrairu.
DURƘUSHEWAR AREWA: Boko Haram sun janyo asarar dala biliyan 6.9 a Arewa maso Gabas – Gwamna Zulum
Gwamnan Jihar Barno Babagana Zulum ya ce aƙalla an yi asarar dala biliyan 6.9 sakamakon bala’in Boko Haram a Arewa maso Gabas, a cikin shekaru 13.
Zulum ya bayyana haka a Abuja a ranar Alhamis, lokacin da ya bayyana gaban Tawagar Jami’an Yaɗa Labaran Shugaban Ƙasa.
Gwamnan ya shaida masu a taron wanda ake gayyatar manya daban-daban a kowane mako cewa, hare-haren ta’addancin ya haifar da ƙuncin talauci, shiga ƙangin mummunar rayuwa da sauran manya da ƙananan matsalolin da al’ummar yankin su ka afka.
“Boko Haram sun haddasa mummunan bala’in gudun hijira da lalata gidaje, ƙauyuka da garuruwa, tare da asarar ɗimbin rayuka da dukiyoyi, haddasa fatara da talauci da kuma illata tattalin arzikin yankin.” Inji Zulum.
“Amma duk da haka, sakamakon ƙoƙarin dawo da zaman lafiya na Bankin Duniya, Kungiyar Tarayyar Turai da Majalisar Ɗinkin Duniya su ka yi, ya nuna cewa aƙalla yankin Arewa maso Gabas ya yi asarar dala biliyan 6.9 sakamakon ‘yan ta’adda.
Daga cikin wannan ɗimbin asarar kuwa Barno ce ta ɗibga kashi 2 bisa 3 na asarar gaba ɗaya.
“Yan ta’adda sun lalata kimanin abubuwan makarantu 5000 a faɗin Jihar Barno, kuma sun lalata gine-ginen gwamnati za su kai 800, ciki har da ginin sakateriyar ƙananan hukumomi, gidajen kurkuku, gidajen sarakuna da sauran su.”
Zulum ya ce sun lalata hanyoyin bada wutar lantarki za su kai 7130, kuma sun lalata wuraren samar da ruwa kusan 1600.
“Boko Haram sun haddasa samar da mata 49,311 da suka rasa mazajen su.
Sai kuma marayun da su ka rasa iyayen su har 49,917.
Waɗannan ƙididdigar da gwamnati ta yi ce.” Inji Zulum.
Zulum ya ce a yanzu ana samun nasarar daƙile ‘yan ta’adda.
“Kuma babban dalilin samun wannan nasara a yanzu, shi ne ban taɓa zuwa neman ganawa da Shugaban Ƙasa ba, aka hana ni ganin sa ko da sau ɗaya.
Majalisa ta umarci Hukumar Kwastan ta biya diyyar Naira miliyan 360 ga iyalan mutum 18 da ta bindige
Majalisar Tarayya ta amince da rahoton kwamiti, wanda ya umarci Hukumar Kwastan ta Ƙasa ta biya diyyar Naira miliyan 360 ga iyalan mutum 18 da jami’an ta suka kashe a Katsina da Oyo.
Sannan kuma ta yi kira da a gurfanar da dukkan jami’an kwastan ɗin da ke da hannu a kisan, domin a hukunta su.
Daga cikin kuɗaɗen za a biya Naira miliyan 200 ga iyalan mutum 10 da kwastan su ka kashe a Jibiya, Jihar Katsina.
Sannan kuma Majalisa ta umarci a biya diyyar Naira miliyan 160 ga mutum 8 da su kwastan ɗin su ka kashe a Jihar Oyo.
Majalisar Tarayya ta yanke shawarar umartar kwastan su biya diyyar, bayan Kwamitin Lura da Hukumar Kwastan ya bayar da sakamakon binciken da ya gudanar.
Kwamitin ya bi diddigin yadda kwastan suka yi kisan, kuma ya bayar da rahoton sa a ranar Talata.
Mataimakin Shugaban Majalisar Tarayya Idris Wase ne ya jagoranci zaman, kuma ya amince da rahoton da Shugaban Kwamitin Kwastan Leke Abejide daga Jihar Kogi ya gabatar, a ranar Talata.
Taɓargazar Kwastan A Katsina:
A cikin Agusta 2021 ne jami’an kwastan a Katsina suka rimtsa motar su ƙirar Hilux a cikin gungun wasu mutane da ke zaune gefen titi a garin Jibiya, suka kashe su.
Daga nan Danmajalisa Sada Soli Jibiya ya tayar da maganar a kotu, kuma ya nemi a yi bincike.
Kwastan sun afka a kan mutanen ne a Jibiya, a lokacin da su ke bin wasu ‘yan sumogal ɗin shinkafa a guje.
Saboda haka ne Kwamitin Abejide ya ce a biya Naira miliyan 20 ga iyalan kowane mutum ɗaya da kwastan ɗin su ka kashe su 20.
Sannan kuma su biya Naira miliyan 2 ga kowane mutum daga mutum 13 da kwastan suka ji wa raunuka.
Sauran waɗanda za a biya diyyar kuma a jihar Oyo su ke, waɗanda aka kashe a Iseyin.
Kwamiti ya Naira miliyan 80 ga iyalan mamatan da kwastan suka kashe.
Sai kuma Naira miliyan 2 ga waɗanda suka ji ciwo.
Akwai kuma waɗanda kwastan suka kashe a Igangan da Tapa.
Su ma za a biya su diyyar Naira miliyan 80 da Naira miliyan 2 diyya da kowane da aka ji wa rauni.
Majalisa ta yi kira ga Hukumar Kwastan da su shiga taitayin su, kuma su riƙa haɗa kai da sarakunan gargajiya, domin su kyautata alaƙar su da jama’a fararen hula.
Majalisar Tarayya ta fara shirin halasta wa matuƙa mota ‘yan sama da shekaru 21 yin amfani da ‘Bluetooth’
An gabatar da sabon ƙudirin halasta wa matuƙa mota yin amfani da ‘Bluetooth’ da sauran na’urorin sarrafa kira, amsa kira da sauraren kaɗe-kaɗe idan su na tuƙi.
Sai dai kuma ƙudirin idan ya samu karɓuwa, zai kasance sai matuƙin motar da ya haura shekaru 21 ne zai samu wannan damar a dokan ke kenan.
Ɗan Majalisa Ibrahim Hamza na APC daga Kaduna ne ya gabatar da ƙudirin, wanda ya amince da sai direbobin da su ka haura shekaru 21 a duniya ne dokar za ta amfana.
Shi dai wannan ƙudirin zai yi ƙoƙarin maye gurbin Sashe na 10 (4) na Dokar Hukumar Kare Haɗurra ta Ƙasa (FRSC).
Shigo da dokar zai sa direba ya riƙa waya a lokacin da ya ke tuƙi, amma ta hanyar yin amfani da na’urorin da ba sai ya ɗaga waya ba.
Shi dai Sashe na 10 na Dokar Hukumar FRSC, ya bada umarnin su kama duk wanda su ka gani ya na amfani da waya a lokacin da ya ke tuƙi.
Shi kuma Sashe na 10 (4) ya tanadi kamawa da kuma bada umarni ga Jami’an Hukumar FRSC su gurfanar da wanda duk su ka kama ya na tuƙi kuma ya na waya a lokaci guda.
Wannan ƙudiri na so ya sauya alamar “ff” da ke jikin dokar, ya musanya shi da “gg”.
A cikin sabon ƙudirin, daga waɗanda ba a amince su yi amfani da wayar ba a lokacin su na tuƙi, sun haɗa da direbobin motocin ɗalibai, direbobin manyan motoci irin Roka, Shorido da Gindimari motar ɗaukar kaya.
Akwai kuma direbobin manyan kaya irin su Turela da Tankin ɗaukar mai, ruwa ko wasu kayan nauyi.
Har ila yau, Hamza ya sake gabatar da wani ƙudirin da zai hana yin amfani da yatsan hannu wajen kullewa ko buɗe wasu ɓoyayyun bayanai.
Hakan zai ba Gwamnanti ikon shiga cikin bayanan jama’a, domin binciken masu aikata wasu muggan laifuka ta yanar gizo.
Wannan ƙudiri dai na buƙatar tsallake wasu siraɗi biyu tukunna, kafin ya zama doka idan Shugaban Ƙasa ya sa masa hannu.
ZAƁEN 2023: INEC ta yi wa mutum miliyan 5.35 sabuwar rajistar zaɓe
Hukumar Zaɓe ta Ƙasa (INEC) ta ce ya zuwa ranar Litinin da ta gabata an samu mutum 5,353,744 da su ka yi rajistar katin zaɓe da ake gudanarwar yanzu.
Hukumar ta bayyana haka ne a cikin rahoton mako-mako da ta ke bayarwa na kwata ta 3 mako na 4 a Abuja a ranar Litinin.
Haka kuma INEC ta bayyana cewa mutum 2,805,089 da su ka yi rajista sun kammala rajistar ne ta yanar gizo da gani da ido, wanda daga cikin su mutum 1,148,631 ne su ka yi rajista ta hanyar yanar gizo yayin da kuma 1,656,458 su ka yi ta hanyar ido da ido.
Ta ƙara da cewa nazarin jinsin  masu rajistar da su ka kammala rajista ya nuna cewa mutum 1,414,675 maza ne, sannan 1,390,414 mata ne, yayin da 25,523 naƙasassu ne.
Rahoton ya kuma nuna cewa Hukumar Zaɓen ta karɓi takardun buƙata guda 8,919,606 na yi wa masu zaɓe sauyin wurin zaɓe da musanyar katin zaɓe da kuma ƙarin bayani game da mutum.
GADANGARƘAMAR ALMUNDANA A OFISHIN MALAMI: Yadda Ministan Shari’a ya bayar da kwangilar tantance kadarorin gwamnati a asirce
Ministan Shari’a Abubakar Malami ya bayar da kwangilar tantance kadarorin gwamnatin tarayya na biliyoyin nairori ga wani kamfani da lauyoyi a asirce.
Kamfanin da ya taki sa’ar wannan gadangarƙamar dai sunan sa Gerry Ikputu & Partners, wanda kuma kamfanin tantance darajar farashin maka-makan rukunin gidaje ne, wanda shi ma ya tattago wani kamfanin lauyoyi mai suna M. E. Sheriff & Co, a matsayin ejan ɗin kwangilar.
Kashe Mu Raba Ba Sata Ba, Almundahana Ce:
Minista Malami ya umarci kamfanin ya binciko yawan filaye, gonaki da maka-makan gine-ginen Gwamnatin Tarayya a waɗansu jihohi 10 da kuma Babban Birnin Tarayya Abuja.
Za su ɗauki kashi 3 bisa 100 na ilahirin kadarorin da su ka gano.”
Haka dai yarjejeniyar kwangilar ta ƙunsa, wacce aka yi a asirce, kuma mai ƙunshe da ƙa’idojin sirri cewa kada su kuskura su bayyana wa jama’a kwangilar.
Sharuɗɗan da aka rattaba sun ce kada ‘yan kwangilar su bayyana wa bainar jama’a aikin kwangilar, ba tare da umarnin Ministan Shari’a Abubakar Malami ba.”
Amma kuma an gano cewa Sashen Bincikowa da Tantance Kadarorin Gwamnatin Tarayya na Ma’aikatar Shari’a   wanda aka umarta su yi aikin tare da kamfanonin, ya bayyana cewa yarjejeniyar da aka rattaba ɗin duk bige ce kawai da bagaraswa, ba sahihiya ba ce.
Malami ya bayar da kwangilar ga M. E. SHeriff & Co cewa ya gano tare da tantance kadarorin a cikin watanni shida.
Adadin kwanakin watannin da Malami ya bai wa kamfanin dai zai ƙare a cikin watan Afrilu.
Haka dai yarjejeniyar kwangilar da aka rattaba a ranar 5 Ga Oktoba, 2021 ta nuna.
Malami ya umarci kamfanonin su riƙa kai masa rahotannin yawan adadin abin da suka gano a duk wata.
Irin Kadarorin Da Aka Kafa Wa Kahon-zuƙa:
Wasiƙar yarjejeniyar ta faɗo hannun PREMIUM TIMES.
An rubuta ta a ranar 5 Ga Oktoba, 2021, ta ƙunshi shi jerin sunayen kadarorin da za a tantance a jihohi 10 da Abuja.
Kadarori 74 ne ake so a binciko tare da tantance su a Legas, Ribas,  Akwa Ibom, Cross Riba, Abia, Anambra, Edo, Enugu, Imo da Delta.
PREMIUM TIMES Hausa na da jerin sunayen kadarorin da ake so a gano har 74, waɗanda daga ji da gani za a san cewa kamfanonin ba wani jan aiki ne za su yi ba, domin kowane gini ko fili akwai adireshin wurin da ya ke.
Haka kuma ganin sunayen sauraren  zai sa mai karatu ya gane cewa kamfanonin za su kuɗance idan aka ba su kashi 3 bisa 100 na yawan kadarorin.
Yarjejeniyar dai ta nuna ba za a biya su kashi 3 ɗin ba, har sai bayan sun kammala aikin na su.
Babban Lauya Itse Sagay ya ce wannan kwangila haramtacciya ce, domin bai kamata a bai wa wani kamfani aikin ganowa da tantance kadarorin gwamnatin tarayya ba, alhali ga hukumomin Gwamnantin Tarayya irin su EFCC da ICPC, waɗanda su ne ya dace a bisa tsarin doka su yi aikin.
TSARO: An kashe ‘yan sanda uku da wasu mutane 18 a cikin makon jiya a Najeriya
Akalla mutum 21 ne suka rasa rayukansu a cikin makon jiya a Najeriya.
Daga cikin mutum 21 din da aka kashe akwai ‘yan sanda uku da wani basarake daya.
Mafi yawa daga cikin mutanen da aka kashe ‘yan yankin Arewa maso Yamma sai kuma yankin Kudu maso Yammacin kasar nan.
Jihar Zamfara
Akalla mutum 9 ne aka kashe sannan da dama sun rasa gidajen su a dalilin harin da ‘yan bindiga suka kai ranar Lahadi a karamar hukumar Tsafe.
Kauyukan dake kananan hukumomin Tsafe a jihar Zamfara da Faskari dake jihar Katsina na daga cikin wuraren da gogarman ‘yan bindiga Adamu Aleru ke yawan kai wa hare-hare.
Wani mazaunin Tsafe Salisu Sabo ya shaida wa PREMIUM TIMES cewa kauyukan Magazawa, Kajera, Unguwar Dan Halima, Unguwar Rogo, Unguwar Ango, Kurar Mota da Kauyen Kane na daga cikin kauyukan da aka kai wa hari.
Rundunar ‘yan sandan jihar Jigawa ta bayyana cewa an kashe ma’aikatan ta guda biyu kuma an yi garkuwa da sirikin wani babban dan kwangila Haruna Maifata a jihar.
An yi garkuwa da Ma’aru Abubakar a cikin gidan sa dake kauyen  Kwalam a karamar humumar Taura.
Jihar Ogun
A ranar Litini din makon jiya wasu mutane suka cinna wa wani basarake da ‘ya’yan sa maza uku wuta suka kone ƙurmus a jihar Ogun.
Sarkin kauyen Agodo dake karamar hukumar Ewekoro Ayinde Odetola ya gamu da ajalinsa bayan wasu mutane sun afka fadarsa.
Bayn haka shima sifeto Omolayo Olajide dake aiki da rundunar ‘yan sandan jihar ya rasu yayin da suke bata kashi da ‘yan bindiga ranar Talata.
Kakakin rundunar Abimbola Oyeyemi ya ce ‘yan sandan sun kashe ‘yan bindiga biyu a awannan rana.
Mutum biyar ne suka rasu a dalilin rikicin da aka yi tsakanin wasu ‘yan kungiyar ‘yan asiri da masu kwacen fili da aka yi a Ilesa.
ZAMAN DARDAR: Yan Bindiga sun sace babbar ‘yan kasuwa a Tegina, sun yi barazanar dawuwa su sace sauran attajiran garin
Wasu da ake zargin mahara ne sun yi awun gaba da wata mata ‘yar kasuwa a garin Tegina dake Karamar Hukumar Rafi ta Jihar Neja kuma sun yi barazanar sake dawuwa garin nan bada dadewa.
Matar Mai suna Rabi Usman, an sace ta ne ranar Asabar da misalin karfe 11 na dare, cewar mutanen garin da suka shaidawa Premium Times Hausa.
Rabi babbar ‘yar kasuwa ce sannan tana da mallakin gidan buredi a garin.
Yan Bindigar sun matsawa garin na Tegina tun bayan da suka sace Dalibai 136 a Islamiyya Salihu Tanko a watan Mayun bara.
Sun sako daliban ne bayan Iyaye da Yan uwa sun biya kudin fansa na Naira 60 da sabbin Babura guda biyar.
Bayan sace daliban, sun kuma dawowa a inda suka sace wasu mutum hudu harma sun kashe daya daga cikinsu bayan sun karbi kudin fansa har miliyan takwas.
A wannan harin na sanar Asabar, shaidu sun ce Yan Bindigar sun shigo garin na Tegina ne da muggan makamai kuma sun bar sakon cewa zasu dawo su dauki duk wane mai arziki a garin na Tegina.
Wane mazaunin garin kuma jami’in Hukumar NURTW, Muhammed Bello, ya shaidawa Premium Times Hausa cewa sakon na Yan Bindiga cewa zasu dawo, ya jawo zaman dar dar a garin.
Muhammad yayi Kira ga gwamnati dasu kawowa garin Tegina dauki ta hanyar kafa rundunar tsaro na hadin gwiwa tare da basu kayan aiki irin na zamani.
” Yan bindigan sun kai su 25  da suka dira kauyen da bayan sun kama Rabi wasu daga cikinsu sun rika kwace wayoyin mutane har wani ma daga cikin ‘yan bindigan ya yi kokarin sace wani bijimin sa a lokacin da za su wuce.
Premium Times Hausa ta tuntubi sakataren Gwannatin Jihar Neja, Ahmad Matane, Amma yace haryanzu bashi da labarin harin.
Shima Kakakin Yan Sandar Jihar ta Neja Wasiu Abiodun, bai dauki wayar da wakilinmu yayi masa ba.
Yan Suna suna cigaba da cin Karen su ba babbaka duk da Umarnin da shugaba Muhammadu Buhari ya bayar cewa ayi amfani da karfin soja na gaske wajen kai musu Hari.
Jami’ar Maryam Abacha, Kano, ta raɗa wa titin jami’ar sunan marigayiya Haneefa
Shugaban jami’ar Maryam Abacha dake Kano Farfesa Abubakar Gwarzo ya kaddamar da sabon titi a cikin jami’ar da aka naɗa wa sunan marigayiya Haneefa Abdussalam.
Farfesa Gwarzo tare da mahaifin marigayiya Haneefa suka kaddamar da wannan titi ranar Lahadi a wata gajeruwar biki.
Farfesa Gwarzo ya ce jami’ar ta yi haka ne domin a karrama marigayiya Haneefa da ta rasa ranta ta hanyar kisa da wani malaminta ya yi.
Idan ba a manta ba PREMIUM TIMES HAUSA ta buga labarin yadda shugaban makarantan da Haneefa ke karatu ya sace sannan bayan iyayenta sun biya kaɗan daga cikin kuɗin fansa ya kashe ta ya kuma birne ta a wani ɓangaren makarantar sa.
Wannan mummunar abu da malamin yayi ya tada wa ƴan Najeriya da dama hankali inda aka yi masa tofin Alla-tsine kan abinda ya aikata.
Shugaban kasar Najeriya Muhammadu Buhari ya mika ta’aziyyar sa ga iyayen marigayiya Haneefa.
Haka kuma shima ministan Sadarwa, Farfesa Ali Pantami ya kai ziyara har gidan iyayen wannan baiwar Allah da aka kashi bata ji ba bata gani ba.
Wasu da suka tattauna da PREMIUM TIMES HAUSA game da wannan abu da jami’ar Maryam Abacha ta yi sun yaba wa mahuntan wannan makaranta bisa hangen nesa da suka suka raɗa wa wani titi a cikin jami’ar sunan marigayiyar.
SHARI’AR HARƘALLAR YI WA CIYAWA FITIKIN NAIRA MILIYAN 544: Kotu ta ƙi amincewa da shaidun da EFCC ta gabatar don a ɗaure Babachir Lawal
Mai Shari’a Charles Agbaza na Babbar Kotun Abuja ya yi fatali da hujja da shaidar da Hukumar EFCC ta gabatar a shari’ar da ake tuhumar tsohon Sakataren Gwamnatin Tarayya, Babachir Lawal.
Ana tuhumar Babachir tare da ƙanin sa Hamidu da wasu mutane da kamfanoni da harƙallar karkatar da kuɗaɗen kwangilar nome ciyawa a Arewa maso Gabas har Naira miliyan 544.
Dukkan waɗanda ake tuhumar dai ba su amsa laifin da ake zargin sun aikata ba.
Da ya ke yanke hukunci, Mai Shari’a ya amince da uzirin waɗanda ake tuhuma cewa, cikin 2021 kotu ta ƙi yarda da wasu shaidun da aka ce an hujjoji ne aka samu a waya.
Mai Shari’a ya ce EFCC ta gabatar masa hujjojin da kotu ta yi watsi da su a baya.
Ya ce duk wasu hujjojin kalaman da aka fitar daga waya, waɗanda aka yi watsi da su a baya, sun zama tatsuniya kawai.
“Na bi bayanan tankiyar da ke tattare da wannan shari’a, na gano cewa batutuwa biyu ne kaɗai abin dubawa.
“Da farko, shin shaidun EFCC duk ji-ta-ji-ta ce kawai, ko kuma shin a baya kotu ta taɓa yin watsi da su.
A batu na farko dai wanda ke bada shaidar ya shaida wa kotu yadda EFCC ta gayyace shi ofishin ofishin ta, har cikin ɗakin gwaji, aka nuna masa wasu bayanai daga waya samfurin iPhone7.
“A nan zan yarda cewa mai shaida ba shi ne ya yi bayanan ba, shi ma nuna masa kawai EFCC ta yi.
“Don haka duk abin da mai shaida ya faɗa, shi ma faɗa masa aka yi, don haka ji-ta-ji-ta ce kawai.
Saboda haka na bai wa wanda ake tuhuma gaskiya.
“Batu na biyu kuwa wannan shaida da aka bayar, kotu ta taɓa yin fatali da su.
Kuma a zaman yanzu an ɗaukaka ƙarar yin fatali da shaidun a Kotun Daukaka Kara.” Inji Mai Shari’a.
A makonni biyu da suka gabata ne dai lauyan su Babachir Lawal, mai suna Aikin Olujimi ya ƙi yarda da shaidun EFCC waɗanda wani mai suna Dare Folarin ya gabatar daga wata waya samfurin iPhone7 daga wani Musa Bulani.
Lauya Olujimi ya ce EFCC ta yi ƙoƙarin yin sumogal ɗin shaidun da kotu ta yi watsi da su a baya.
Sauran waɗanda ake tuhumar duk sun yarda da matsayar ɓangaren Babachir Lawal ya gabatar.
Sai dai kuma zaman kotun bai yiwu ba, an ɗage ci gaba da shari’ar zuwa ranar 16 da 17 Ga Fabrairu.
Ayyukan raya ƙasa da Buhari ya yi sun zarce na gwamnatin PDP – Minista Fashola
Ministan Ayyuka da Gidaje Babatunde Fashola, ya yi iƙirarin cewa ayyukan da Gwamnatin Shugaba Muhammadu Buhari ta yi na raya ƙasa, sun zarce ayyukan da gwamnatin PDP ta yi yawa a cikin shekaru 16 da PDP ta yi ta na mulki.
Ya yi wa mulkin PDP kuɗin-goro, inda ya ce gaba ɗaya mulkin shugabannin PDP ɗin uku da aka yi ya ke nufin cewa ayyukan su a jimlace ba su kai ayyukan Shugaba Muhammadu Buhari ba.
Fashola ya yi wannan iƙirarin ne a yayin da ya ke jawabi wurin wani taron tattauna batun dangantakar gwamnati da al’umma a aikace.
Wasu gidajen radiyo a Kano dai sun riƙa watsa shirin kai-tsaye, inda wasu jama’a su ka samu damar ganawa da ministan a kan batun mulkin da su ke kai.
A wurin taron dai Fashola ya riƙa nuna wasu hotunan ayyukan da Gwamnatin Buhari ta yi, kuma ya na nuna irin yadda jama’a ke yabawa da ayyukan.
Duk ya yi haka ne domin ya nuna irin gagarimin aikin inganta rayuwar al’umma da wannan gwamnatin ta aiwatar a cikin shekaru shida kaɗai, duk kuwa da cewa kuɗaɗen da Gwamnatin APC ta samu ko kaɗan ba su kamo ƙafar kuɗaɗen da Gwamnatin PDP ta samu a cikin shekaru 16 ɗin mulkin ta ba.
“Yi wa al’umma ayyukan raya ƙasa ita ce halastacciyar hanyar da za a raba kuɗi a cikin tattalin arziki daga hannun gwamnati can daga sama zuwa ƙasa.”
Minista Fashola dai shi ne Ministan Ayyuka tun daga hawan APC mulki cikin 2015 har zuwa yau.
“Tsawon shekaru shida kenan da suka gabata tuni wannan gwamnatin ta na yin abin da gwamnatin Amurka ke ƙoƙarin ta ga ta yi.
Wato batun amincewa da kudirin dokar gina ayyukan raya ƙasa.
Kuma har yanzu ana sa-toka-sa-katsi kan wannan kudirin a Majalisar Amurka.”
Fashola ya kuma ƙi yarda da masu cewa wai da APC da PDP duk ɗaya ne a yanzu.
Ya ce ba ɗaya ba ne, duk da dai wasu ‘yan PDP ɗin sun fice sun koma cikin su Fashola a APC.
“Damar da PDP ta samu har ta tsawon shekaru 16 domin ta yi wa ‘yan Najeriya aiki, amma ba ta yi ba.
Sai ga shi mu APC mun yi ayyukan da PDP ta kasa yi cikin damar da muka samu ta shekaru shida kaɗai.
“To ko ta fannin inganta rayuwar al’umma ɗin nan da muke yi a faɗin ƙasar nan, ai mun bambanta da PDP.
Ballantana ma ba bambanta kaɗai muka yi ba, mun zarce su fintinkau.” Inji Fashola.
Yayin da ya riƙa lissafa ayyukan titina da gadoji a faɗin ƙasar nan, Fashola ya ƙara da cewa “yanzu haka ana ci gaba da gina gidaje a jihohi 34 da Abuja.
Sannan kuma ana gina Sakateriyar Gwamnatin Tarayya a jihohin Anambra, Nasarawa, Bayelsa, Zamfara, Osun da Ekiti.”
Ƴan bindiga sun kai farmaki jaridar Thisday a Abuja
Wasu ƴan bindiga sun kai farmaki kamfanin jaridar Thisday dake unguwar Utako Abuja
Jaridar ta bayyana wa PREMIUM TIMES cewa ƴan bindigar wanda sun kai su 9 sun afka ginin jaridar kuma sun ɓarnata wasu daga cikin kayan aiki da cin zarafin wasu ma’aikata dake aiki a cikin ofishin a wannan dare.
Shugaban kamfanin na Abuja, Iyobosa Uwugiaren Iyobosa ya bayyana cewa tuni sun sanar wa rundunar ƴan sanda dake Jabi domin bin a bi sawun su.
Sannan ya karyata kalaman ƴan sanda da suka ce wai akwai yiwuwar ƴan fashi da makami suka afka wa kamfani.
” Idan da ƴan fashi ne ai da sun saci wasu abubuwan amma kuma basu yi hakan ba sai kawai suka fice ta inda suka shigo babu satar da suka yi.
Idan ba a manta ba a 2012, ƴan bindiga sun tada bamabamai a ginin ofishin jaridar dake Abuja da Kaduna.
FARGABAN HARIN DAUKAN FANSA: Mazauna kwatas din Mareri a garin Gusau sun arce daga gidajen
Mazaunan kwatas din Mareri dake garin Gusau jihar Zamfara sun arce daga gidajen su a dalilin fargaban harin daukan fansa da wasu ‘yan bindiga ke shirin yi bisa dalilin kisan wani dan bindiga da aka yi a kwatas din.
Idan ba a manta ba PREMIUMTIMES ta buga labarin yadda jami’an tsaro da suka hada da ‘yan kungiyar sa kai, ‘yan sanda da sojoji suka ceto shugaban sufuri na jihar Zamfara Aminu Adamu wanda aka fi sanin da Papa da iyalinsa daga hannun masu garkuwa da mutane.
A ranar da aka yi garkuwa da Papa, mazaunan wannan kwatas din sun yi gaggawar kiran kungiyar ‘yan sa-kai dake zama a hanyar shigowa kwatas din.
Nan da nan sai ‘yan kungiyar sa kai suka kira ‘yan sanda da sojoji inda suka toshe duk wata hanya da ‘yan bindigan za su iya bi su fice.
Jami’an tsaro sun kashe akalla ‘yan bindiga shida bayan sun ceto Papa da iyalinsa.
Fargaban zama a gida
Wani mazaunin kwatas din Ashafa Sani ya ce tun da abin ya faru makwabtan sa suka daina kwana a gidajen su.
Sani ya ce wasu daga cikinsu sun dawo ranar Talata amma ko da suka dawo  sun shaida masa cewa baza su sake kwana a gidajen su ba idan ba sun tabbatar an samar da tsaro a kwatas din bane.
” Da na je aiki ranar Litini mai daki na ta kira ta waya ta ce min ta ga makwabtan mu duk sun gudu.
Domin in kwantar mata da hankali sai na tura kanena ya je ya zauna tare da su a gida saboda a ranar ba zan dawo daga wurin aiki da wuri ba.
” Da na dawo gida sai mai dakina ta ce  wai wata kawarta ta ce ‘yan bindigan sun aiko da wasika cewa lallai za su dawo daukan fansar ‘yan uwan su da aka kashe.
” Ni dai ina nan a gidana tare da iyalina saboda babu wanda ke da tabbacin ko maharan za su dawo.
Wani mazaunin kwatas din Mustapha Saleem ya ce ya tattara iyalinsa sun koma zama a Tudun Wada.
” Da rana na kan shigo kwatas din domin duba gida na amma iyali na su koma zama a gidan iyaye na dake Tudun Wada.
Gwamnatin Kaduna za ta kashe naira biliyan 4 wajen tallafawa matalauta miliyan 2 – In ji Sani
Kwamishinan Kasafin kudi na Jihar Kaduna, Mohammed Sani ya bayyana cewa gwamnatin jihar za ta kashe naira biliyan 4 wajen tallafawa matalauta miliyan 2 a fadin jihar.
Hakan na kunshe ne a jawabin da kwamishina Sani yayi a wajen wani taron daliban jihar Kaduna dake jami’ar jihar Kaduna, KADSU ranar Alhamis.
” Yanzu a duniya matasa ne ke kan gaba.
Matasa ake goga kafada da su wajen harkoki na ci gaba da suka hada da kimiyya da fasa ha da ake samu yanzu a duniya.
Domin a samu nasara a shirin ci gaba na SDGs dole sai matasa sun maida hankali matuka wajen nuna kwarewa da sanin yakamata wajen damawa da su da ake yi domin ci gaba.
A jihar Kaduna karkashin gwamna Nasir El-Rufai, ana dama wa da matasa sosai wajen aiwatar da harkokin gwamnati.
Cikin matasan da suka yi fice a wajen nuna bajintar su a jihar Kaduna sun hada da, Kwamishinan Kasafin Kudi na Jihar, Mohammed Sani, Kwamishinan Tsaro, Samuel Aruwan, Hafeez Bayero da dai sauran matasa.
TADA ZAUNE TSAYE: Ƴan tasha sun hana cin kasuwannin Legas
Ruɗannin tashin hankali ya sake ɓarkewa a wasu sassan Legas, sanadiyyar mummunan faɗan da ‘yan Ƙungiyar Direbobin Legas ke yi a junan su.
Yawancin kasuwanni sun zama fayau ba kowa, saboda kowa ya arce, ganin yadda ‘yan tasha ke ta shimfiɗar da gawawwaki kwance shame-shame.
Faɗan dai ya faru ne tsakanin ɓangaren ‘yan yuniyal (NURTW) masu adawa da juna a Jihar Legas.
Kasuwannin da aka arce kowa ya tsira da ran sa, sun haɗa da babbar kasuwar Idumota, Kosoko, Tom-Jones da shahararriyar kasuwar Balogun.
Tun a ranar aka fara watsa bidiyon ƙazamin faɗan a soshiyal midiya.
An ga yadda ake ɗaukar matasan da aka ji wa ciwo ana tafiya da su a cikin ‘wheelborrow’, yayin da wasu ke gudu kamar ran su zai fita.
A ranar Talata Rundunar ‘Yan Sandan Legas ta ce ta kama manyan masu hidima biyu na ɓangarorin masu faɗan.
PREMIUM TIMES ta binciko cewa wannan rikici ya bai wa ‘yan fashi damar da suka samu sukunin yi wa ‘yan kasuwa da ‘yan tireda fashi, har ma da kwastomomin da ke zuwa cin kasuwa da masu motocin haya.
Wakilin mu ya gano cewa rikicin ya yi zafi, amma yayin da aka kasa shawo kan lamarin, a ranar Lahadi sai dandazon ‘yan iska da sauran ɓatagari masu garari cikin gari suka hau kan titinan Idumota da kan gadar Idumota ɗin.
Hakan ta sa ‘yan kasuwa sun rufe shaguna su ma ‘yan tireda sun tattara komatsan su sun arce.
Wakilin mu ya ga waɗanda aka ji wa ciwo sosai a kan hanyar Idumota zuwa Mushin.
Wani mai sayar da tufafi a kasuwar Idumota, mai suna Akanni Medigi, wanda aka fi sani da Omojomolo, ya shaida wa wannan jarida cewa an fara faɗan tun a ranar Talata a daidai gadar sama.
Ya ce faɗan ya ɓarke tsakanin magoya bayan Kunle Poly da ‘yan tashar Idumota, waɗanda aka fi sani da ‘Idumota boys.’
ZAƁEN 2023: Dokpesi ya ɗaura banten fara nema wa Atiku goyon bayan jihohin ƙabilar Igbo
Ɗaya daga cikin jiga-jigan jam’iyyar PDP, Raymond Dokpesi ya fara roƙon al’ummar jihohin yankin Kudu-maso-gabas su mara wa Atiku Abubakar baya, domin ya cika burin sa na zama shugaban ƙasa.
Dokpesi wanda ɗaya ne a cikin mambobin iyayen PDP, ya yi wannan kiran ne lokacin da ya ke wa jiga-jigan PDP na jihar Abia jawabi a Umuahia a ranar Litinin.
Dokpesi ya bada tabbacin cewa idan aka zaɓi Atiku ya zama shugaban ƙasa, to zango ɗaya na shekaru huɗu kaɗai zai yi, daga nan zai miƙa takarar shugabancin ƙasa na PDP ga ɗan ƙabilar Igbo.
Ya ce ya yi amanna yankin Kudu maso Gabas ya cancanci mulkin ƙasar nan, kuma ƙarya ake yi masa da ake cewa wai ya ce ƙabilar Igbo ba su cancanci mulkin ƙasar nan ba.
Ya ƙara da cewa masu haƙilon ganin ɗan ƙabilar Igbo ya shugabanci ƙasar nan, su na da hujja abin dogaro,  domin yankin ya daɗe a matsayin saniyar-ware.
“Don haka ya na buƙatar a ba shi dama idan Atiku ya yi zango ɗaya.”
Ya ce akwai buƙatar a yi wa Arewa dattako a yanzu a bar Atiku ya ƙarasa wa’adin da Arewa ba ta kammala ba, tun bayan rasuwar marigayi ‘Yar’Adua, kafin a bai wa ɗan ƙabilar Igbo tukunna.
Pantami ya kai ziyarar ta’aziya ga Iyayen Hanifa Abubakar
Ministan Sadarwa Isa Pantami a ranar  Lahadi ya kai ziyarar ta’aziya Kano gidan su Hanifa Abubakar, yarinya ‘yar shekara biyar wanda malaminta yayi mata kisan gilla
Pantami, ya wallafa hakan ne a shafinsa na Facebook tare da wallafa hotonansa yana yin ta’aziyya ga mahaifin yarinyar, Malam Abubakar.
Daga bisane, mahaifin yarinyar ya jagoranci shiga cikin gida in da ya yi ma mahaifiyar da yan’uwanta ta’aziyya da nasihohi, a cewar sanarwar.
“Malam Ya yi nasiha ga iyayen yarinya mai albarka, akan wajibcin hakuri lokacin jarrabawa mai tsanani irin wannan.
“Ya roki Allah Ya sanya Marigayiya Hanifa Abubakar ta zama mai ceto a lahira ga iyayenta, Ya kuma bawa iyayen hakuri akan wannan babban rashi da ya faru sanadiyar wasu azzalumai da suka nuna rashin imani.
“Iyayen sun yi godiya ga Malam da adduar fatan alheri akan nasihohi da addu’o’i da ya gabatar.
Allah Ya kiyaye na gaba” In ji Pantami.
Rundunar ‘yan sanda Katsina ta kwato rokokin da manyan bidigogi sama 100 daga ‘yan bindiga a 2021 – Gambo
Kakakin rundunar ‘yan sandan jihar Katsina Gambo Isah ya bayyana cewa dakarun ‘yan sanda a jihar sun kwato manyan makamai daga hannun ‘yan bindiga a jihar a cikin shekara 2021.
Isah ya ce baya ga makamai an damke yan iska, batagari da ‘yan takife sama da 900 a tsawon wannan shekara.
” Manyan Bindigogi kirar GPMG 4, AK-47 44, bindiga LAR rifle guda daya, G3 guda daya, bindigogi 20 kirar adaka, harsasai masu girman milimita 7.62 na daga cikin makaman da ‘yan sandan suka kama.
Isa ya ce rundunar ta ceto dabobbi 1,243 da barayi suka sace.
A ciki akwai shanu 867, tumakai 352, akuya 24 da jaki daya.
“Jami’an tsaron sun Kuma kama ‘yan fashi da makami, barayin dabobbi da dai sauran su.
“An kama masu garkuwa da mutane 157 inda daga ciki an kai mutum 145 kotu sannan ana  yin bincike akan sauran mutum 12.
“An kama masu garkuwa da mutane mutum 65 inda a ciki an kai mutum 63 kotu ana yin bincike akan mutum biyu.
“An kama barayin dabbobi mutum 244 an kai mutum 230 daga cikinsu kotu sannan ana kan gudanar da bincike akan mutum 14.
“Jami’an tsaron sun kashe ‘yan bindiga 38 sannan ‘yan sanda biyar sun mutu.
“An kama mutum 246 da laifin fyade da wasu laiffuka, an ceto mutum 63 daga hannun masu safaran mutanen Wanda aika aika wa ofishin hukumar NAPTIP dake jihar Kano.
AREWA A HANNUN ‘YAN BINDIGA: Hotunan wasu gwamnonin Arewa tare da abokin gogarma Turji sun tayar da ƙura a Arewa
Masu tofa albarkacin bakin su a soshiyal midiya na buƙatar a yi binciken dangantakar da ke tsakanin wasu gwamnoni da gogarman ‘yan bindiga Bello Turji, bayan ɓullar wasu hotuna da kuma bayanan da suka fito daga bakin wani makusancin Turji ɗin da aka kama.
Cikin hotunan an ga Musa Karmanawa abokin Turji tare da gwamnonin Zamfara da na Sokoto, wato Bello Matawalle da Aminu Masari da kuma Mataimakin Gwamnan Sokoto, Mannir Ɗan’iya.
An kama Karmanawa cikin shekarar da ta gabata a Abuja, tare da wani mutumin Jamhuriyar Nijar, mai suna Bashar Audu, tare da buhunan wiwi da za a kai wa Bello Turji.
An kama Karmanawa tun cikin watan Satumba, 2021, amma bidiyon tambayoyin da aka yi masa ya ɓulla a soshiyal midiya ne kwanan nan.
Mugu Shi Ya San Makwantar Mugu: Dangantakar Karmanawa Da Turji:
Musa Karmanawa ya ce shi da Turji abokai ne na ƙut da ƙut, kuma su na bai wa juna shawara a kan hare-hare ko farmakin da su kan yi.
A tambayoyin da ake yi masa, ya ce aƙalla akwai dakarun ‘yan bindiga kamar 100 da a koyaushe ke kewaye da Bello Turji, su na tsaron lafiyar sa.
Haka nan kuma ya bayyana sunayen masu kai wa Turji makamai da kayan sojoji da na ‘yan sanda da makamai da kuma sauran kayan buƙatu na yau da kullum.
Albasa Ba Ta Yi Halin Ruwa Ba: Dangantakar Karmanawa Da Bafarawa:
Musa Karmanawa ɗan uwa ne ga tsohon Gwamnan Jihar Sokoto, Attahiru Bafarawa, wanda a ko yaushe ya ke fitowa kafafen yaɗa labarai ya na neman gwamnati ta ƙara masa lambar kakkaɓe ‘yan bindiga.
Attahiru Bafarawa ƙani ne ga mahaifiyar Musa Karmanawa.
Musa Karmanawa wanda ɗan asalin Ƙaramar Hukumar Isa ne, ya na da cikakkiyar masaniyar dazukan yankin Sokoto ta Gabas da Zamfara ta Arewa, musamman ƙauyukan da su ka yi iyaka da Shinkafi a Zamfara da kuma Isa a Sokoto.
Binciken da PREMIUM TIMES ta yi, ta gano cewa Karmanawa na daga cikin waɗanda Gwamnatin Bello Matawalle ta fara tuntuɓa cikin 2019 bayan ya hau mulki, domin ya shiga tsakani a sasanta da ‘yan bindiga.
Wata majiya a Gidan Gwamnatin Zamfara, wanda kuma Mashawarcin gwamna ne, ya shaida wa Premium Times cewa an tuntuɓi Karmanawa ne bayan an ƙirƙiro batun neman sasantawar.
“Duk da Bello Turji a lokacin bai amince da karɓar tayin sasantawar ba, amma dai ɓangarorin ‘yan bindiga da dama sun amince, kuma sun miƙa makaman su ta hannun mai shiga tsakani, Musa Karmanawa.
“A lokacin mu ba mu san ya na tare da su ba, kuma ba mu san ya na yi masu aiki ba.
Ashe dalili kenan da ya ke yawan ce mana mu ƙara faɗaɗa tattaunawar neman sulhu da ‘yan bindiga.
“Kowa zai shaida cewa a lokacin ya yi sanadiyyar karɓo tulin bindigogin da aka kawo nan Gusau.
Kuma a gaskiya an samu zaman lafiya a lokacin.
Haka wani jami’in gwamnati ya shaida wa wakilin mu, amma ya roƙi kada a bayyana sunan sa.
Sai dai kuma ya kasa tabbatarwa shin ko wasiƙar da ke ɗauke da sanarwar naɗa Karmanawa Mai Taimakawa Na Musamman Ga Gwamna, shin ta gaske ce ko ta bogi ce ba.
“Ni dai ban ga wasiƙar ba.
Shin idan ma gaskiya ne an naɗa shi, to na tabbatar Matawalle ya yi hakan ne da kyakkyawar niyya, domin gudunmawar shi Musa Karmanawa ɗin wajen karɓo makamai daga hannun ‘yan bindiga da kuma zaman lafiyar da aka samu a lokacin.
Musa Karmanawa: Goga Abokin Gwamnati, Gazagurun Abokin Turji:
Wannan jarida ta gano cewa Musa Karmanawa ne gwamnati ta damƙa wa mahaifin Bello Turji, shi kuma ya kai masa shi har bakin ƙorama, a lokacin da Bello Turji ya ce ba zai saki waɗansu mutum 50 da ya kama ba, sai an saki mahaifin sa da aka kama a Jigawa, kan hanyar sa ta zuwa wani gari, tunda shi ba ɗan bindiga ba ne.
Cikin bidiyon da Premium Times ta saurara a cikin watan Yulin 2021, an ji Bello Turji ne cewa:
“Wallahi idan za a bai wa Musa Karmanawa mahaifi na ya kawo min shi bakin ƙorama, to ni ma zan kai masa waɗanda na ke tsare da su ɗin a bakin ƙorama.”
PREMIUM TIMES Hausa ta buga cikakken labarin a lokacin.
Wani malami a Jami’ar Sokoto ya ce Karmanawa ba ƙaramin ɗan ta’adda ba ne.
Ya kamata a matsa bincike domin a fallasa duk wani babba mai ɗauke m wa matsalar tsaro gindi.
Shi kuwa wani malamin addinin musulunci mai suna Murtala Assada, cewa ya yi bai ga dalilin da zai sa a tsare Karmanawa a bar sauran iyayen gidan sa da ke cikin gwamnati ba.
Ya ce Karmanawa ai ɗan aiken Turji-Turjin da ke cikin gwamnati ne a birni, zuwa ga Bello Turji da ke cikin daji.
Kakakin Yaɗa Labaran Gwamnan Zamfara, Zailani Bappa ya ce shi bai ga wani abin tada ƙura ba don an nuno hoton Matawalle da Karmanawa tare.
.ya ce an yi hoton ne tun lokacin da aka yi zaman sulhu.
Shi ma Kakakin Yaɗa Labaran Gwamnan Sokoto, ya ce hoton Tambuwal tare da Karmanawa a Gidan Gwamnatin Sokoto da ke Abuja aka yi shi.
“Kuma a lokacin za ta yiwu ya je ne kawai a matsayin sa na mai ziyara, kamar yadda sauran ‘yan jihar Sokoto kan kai, idan Gwamna ya shiga babban Birnin Tarayya.
Dalilin ajiye muƙamin Darakta Janar ɗin Kungiyar Gwamnonin APC – Salihu Lukman
Darakta Janar na Ƙungiyar Gwamnonin APC Salihu Lukman ya maida raddi dangane da ce-ce-ku-cen da ake ya yi kan ajiye aiki da ya yi na Daraktan ƙungiyar.
Labarin saukar sa daga aikin ya fara bazuwa ne a ranar Litinin, ba tare da ƙaryatawa daga ɓangaren Lukman ko kungiyar gwamnonin ba.
Sai dai kuma a cikin sanarwar da ya fitar a ranar Laraba, Lukman ya tabbatar da ajiye aikin da ya yi, inda ya ce ya aika wa Shugaban Ƙungiyar Gwamnonin APC, Gwamna Atiku Bagudu na Jihar Kebbi.
A cikin wasiƙar, Lukman bai bayyana dalilan sa na ajiye aiki ba, amma ya ce ya ajiye aiki ne domin ya samu sukunin ci gaba da ragargazar jam’iyyar APC, har sai ya ga ta koma a kan matakin martabar da aka san ta da ita a baya.
Ya ce ya na so ya ga jam’iyyar ta koma kan turbar dalilin kafa ta da muradin da jam’iyyar ke da shi wajen inganta ƙasar nan.
“Na ƙi cewa komai saboda ina jiran amsa daga ƙungiyar gwamnonin.
Sannan kuma shugabannin jam’iyya da ‘yan uwa da iyali na sun roƙi kada na ce komai.
Kuma su na shaida masu cewa na dauka ne don na yi kamfen ɗin maida APC bisa turba miƙaƙƙa.”
Lukman dai ya yi ƙaurin suna wajen ragargazar tsarin shugabancin APC na ƙasa, ko kuma shugabannin su kan su.
Kafin saukar sa, wata majiya ta shaida wa PREMIUM TIMES cewa wasu gwamnoni na ƙoƙarin tsige shi, to amma sai wasu gwamnonin makusantan sa su ka gaggauta ba shi shawarar cewa ya sauka kawai kafin a cire shi.
Lukman tun a baya ya riƙa ragargazar Adams Oshiomole a lokacin da ya ke shugabancin APC.
Hakan ya sa da dama sun riƙa zargin cewa wasu gwamnoni ne ke ɗaure masa gindi ya na sukar tsohon shugaban, domin a cire shi kafin zaɓen 2023.
To haka ta sake faruwa inda a baya-bayan nan ya riƙa zaƙalƙalewa wajen ragargazar shugabancin Gwamna Mai Mala Buni na Jihar Yobe.
GOMA DA GOMA: Muhyi ya maka Ganduje a Kotu
Tsohon shugaban Shugaban Riƙon Hukumar Hana Cin Hanci da Karɓar Ƙorafe-ƙorafe ta Jihar Kano, Muhyi Magaji ya maka gwamnan Kano Abdullahi Ganduje a kotu yana kalubalantar tsigeshi da aka yi a matsayin shugaban hukumar.
Muhyi ya ce gwamnatin jihar bata da ikon tsige shi yadda ta yi cewa ya saba wa dokar jihar.
Muhyi ya shigar da kara kotun sauraren kararrakin ma’aikata dake Abuja.
Dalla-Dalla: Tsakanin Gwamna Ganduje, Majalisar jihar Kano da Muhyi Magaji
1 – Gwamna Abdullahi Ganduje na Jihar Kano ya naɗa Shugaban Riƙon Hukumar Hana Cin Hanci da Karɓar Ƙorafe-ƙorafe ta Jihar Kano, sati ɗaya bayan dakatar da Muhuyi Magaji.
An maye Magaji da Mahmood Balarabe, wanda kafin naɗin sa shi ne Daraktan Shigar da Ƙararraki da Gurfanar da Masu Laifi a Kotu na Ma’aikatar Shari’a ta Jihar Kano.
Kakakin Yaɗa Labarai Abba Anwar ne ya yi sanarwar ga manema labarai a ranar Alhamis a Kano.
MUHYI MAGAJI: Yadda Ƙilu Ta Ja Masa Bau:
2 – Majalisar Dokokin Jihar Kano ta bada sanarwar dakatar da Muhuyi Magaji, Shugaban Hukumar Yaƙi da Cin Hanci na Kano.
Kwanan baya PREMIUM TIMES ta buga dambarwar da ta kunno kai tsakanin Muhuyi Magaji da Gwamnatin Jihar Kano.
Sanadiyar wannan dambarwa dai an dakatar da Muhuyi Magaji, Shugaban Hukumar Yaƙi Da Cin Hanci na Jihar Kano.
Sanarwar dakatar da Shugaban Hukumar Yaƙi da Cin Hanci da Karɓar Ƙorafe-ƙorafe ta Jihar Kano, Muhuyi Magaji, ta biyo bayan wata wasiƙa da Akanta Janar na Jihar Kano, ya aika wa Majalisar Dokokin Jihar Kano.
A cikin wasiƙar, ya yi ƙorafin cewa Muhuyi ya ƙi karɓar sabon akanta da aka tura a hukumar, ya ce ba zai yi aiki da shi.
An dakatar da Muhuyi tsawon wata ɗaya, kuma an kafa kwamitin da zai yi bincike.
Kwamitin an ba shi makonni biyu ya kammala kuma ya miƙa rahoton sa.
Muhuyi ya yi ƙaurin suna tun bayan da ya binciki zarge-zargen da Gwamnatin Ganduje ta yi wa tsohon Sarkin Kano, Muhammadu Sanusi, wadda daga nan rikicin tsige shi ya samo asali.
Wannan bijirewar rashin amincewa da cire akanta na hukumar aka tura wani a madadin sa, hakan na nufin shi ne dalilin dakatar da shi.
Kafofin yada labarai a Kano irin su Freedom Radio da Sahelian Times duk sun buga labarin dakatarwar.
Musabbabin Guguwar Dakatar Da Muhuyi Magaji:
3 – Kwamishinan Yaɗa Labarai Muhammad Garba ya shaida dalilin da ya sa aka daina kashe wa Hukumar Yaƙi da Rashawar Kano kuɗi.
Gwamnatin Jihar Kano ta bayyana raddi ga kalaman Shugaban Hukumar Hana Rashawa da Karɓar Ƙorafe-ƙorafe ta Jihar Kano, Muhuyi Magaji, wanda ya ce gwamnatin ta daina kashe wa hukumar kuɗi shi ya sa ya ɗauƙi ƙoƙo ya ke bara.
Kwamishinan Yaɗa Labarai na Jihar Kano, Muhammad Garba ya shaida wa BBC Hausa cewa matsalar rashin kuɗi da Gwamnatin Jihar Kano ke fama da ita ce ta sa gwamnantin ta daina kula da buƙatun hukumar na gaggawa da na wajibi.
Garba ya ce hukumomi da yawa da ke ƙarƙashin gwamnantin ta Kano abin ya shafa, ba hukumar da Muhuyi ke shugabanci ba.
Amma kuma ya ce duk da haka Gwamnatin Jihar Kano na bai wa hukumar duk wani goyon bayan da ta ke bukata.
Sannan kuma Garba ya ƙaryata raɗe-raɗin cewa gwamnati na ƙoƙarin tsige Muhuyi daga shugabancin hukumar.
“Ita fa gwamnati za ta iya cire duk wani ma’aikacin ta, ba tare da an riƙa yayatawa, muddin buƙatar cire shi ɗin ta taso.” Inji Garba.
An kasa samun Magaji a ranar Talata, domin a ji ko gaskiya ne idan ya na binciken wata harƙalla, daƙasharama da wuru-wurun kwangilar bilyoyin kuɗaɗen da ake ganin dalilin binciken ne shi da hukumar sa su ka shiga halin ƙuncin da su ka samu kan su a yanzu.
PREMIUM TIMES HAUSA ta buga labarin yadda Muhuyi, Shugaban Yaƙi da Rashawa na Kano ya zargi jami’an gwamnatin Kano na yi masa ‘barazana da katsalandan.’
Shugaban Hukumar Hana Rashawa da Karɓar Ƙorafe-ƙorafe ta Jihar Kano, Muhuyi Magaji, ya yi ƙoƙarin cewa ya na fuskantar barazana da katsalandan’ daga jami’an gwamnati.
Yayin da Magaji bai bayyana sunayen masu yi masa katsalandan’ ɗin ba, ya ce abin da ake yi masa ba zai dakushe kaifin ƙoƙarin da ya ke yi na gurfanar da ɓarayin gwamnati a Jihar Kano ba.
Magaji ya yi wannan kalami a shafin hukumar na Facebook
“Ƙalubale da matsin-lamba da na ke samu daga jami’an gwamnati ya yi yawa.
Wasu jami’an gwamnati kallo su ke ita wannan hukuma ta gwamnati ce, don haka su a ganin su, akwai wasu abubuwan da hukumar ko da ta ga ba daidai ba ne, wai kamata ya yi wannan hukumar ta kauda kai kawai.
To amma ni ba zan taɓa yi masu yadda na ke so ba, saboda ba tsoron na rasa aiki na ke yi ba.”
“Har damƙe an yi an caje ni da laifin take umarni, saboda kawai ina binciken, wani kes.
Amma wannan bai sage min guyawu ba, saboda aiki na yi bakin-rai-bakin-fama.
“Ina so jami’an gwamnati su sani kuma su fahimci cewa ba kai na ne na ke yi wa aikin nan ba.
Kuma ba don na azurta kai na na ke yi ba.
Duk ma mai yin wannan tunanin, kan sa kawai ya ke yaudara.
“Kai ni ko a yau na bar wannan aiki a jihar Kano, dokar Najeriya ta ba mutum ‘yancin yin zama mai bincike-ƙwaƙwaf mai zaman kan sa.
“Zan iya irin wannan aiki a ko’ina a Najeriya, a matsayi na na lauya mai lasisi.” Inji shi a cikin fushi.
“Gwamnatin Kano Ba Ta Bai Wa Hukuma Ta Kuɗi”:
Saboda gwamnati ba ta bayar da kuɗaɗe ga wannan hukuma shi ya sa “na ƙaddamar da gidauniyar neman tallafin kuɗaɗe dala 100,000 ga wannan hukuma.”
Ya ce duk mai son bayar da gudummawa, ƙofa a buɗe ta ke.
Amma ba zai taɓa bada kai bori ya hau ba.
PREMIUM TIMES ta nemi jin ta bakin Kwamishinan Yaɗa Labarai, Mohammed Garba, amma ba ta same shi ba.
SIYASA ROMON JAƁA: Mashawarcin Buhari ya ce ba zai goyi bayan Tinubu a zaɓen 2023 ba
Yayin da aka fara kaɗa gangar zaɓen 2023, kuma har wasu jiga-jigai sun fara karkarwa su na kirari, ɗaya daga cikin wanda ya nuna maitar neman tsayawa takara a ƙarƙashin APC, shi ne jagoran jam’iyyar Bola Tinubu.
To sai dai tun tafiya ba ta ma kai ga batun fitowa yankan tikitin takara ba, Tinubu ya fara haɗuwa da cikas.
Wasu da aka riƙa danganta su da Tinubu sun riƙa fitowa su na ƙaryatawa, musamman Ƙungiyar Yarabawa Zalla (OPC), Dele Mamudu da wasu daban.
A jiya kuma Mashawarcin Shugaba Muhammadu Buhari a kan Al’amurran Siyasa, Babafemi Ojudu, ya fito ya bayyana cewa ba zai goyi bayan kamfen ɗin ubangidan sa Bola Tinubu ya zama shugaban ƙasa ba.
Ojudu wanda yaron Bola Tinubu ne a baya, ya ce amma fa kada jama’a su ka matsayar da ya ɗauka a matsayin cin amana.
Cikin Wata sanarwar da ya fitar a shafin sa na Facebook a ranar Talata, Ojudu wanda ya ce shi da Tinubu sun daɗe su na tafiya tare, “to amma a gaskiya mutunci na da tunanin da zuciya ta ke nuna min, ba daidai ba ne na goyi bayan Tinubu ya zama shugaban ƙasa.”
Ojudu da Tinubu sun fara shaƙuwar siyasa tun farkon 1990, inda tsohon gwamnan Lagos ɗin da kuma ɗan jarida Ojudu, wanda ya koma ɗan siyasa ya zama sanata.
Tinubu ya narka kuɗi a mujallar TheNews, wadda mallakin Ojudu da wasu abokan sa ce a lokacin.
Sai dai kuma a cikin 2016, Buhari ya naɗa Ojudu Mashawarcin Shuagab Ƙasa a Harkokin Siyasa, kuma ya umarce shi da ya yi aiki tare da Mataimakin Shugaban Ƙasa, Yemi Osinbajo.
Duk da cewa Tinubu ne tsanin da aka taka aka ɗora Osinbajo kan kujerar Mataimakin Shugaban Ƙasa, tun tafiyar ba ta yi nisa ba su ka raba hanya, babu jituwa a tsakanin su.
Ana ganin dai a yanzu Ojudu ya ɗauki hanyar goyon bayan takarar Osinbajo, kuma ya fara tallar sa a zahiri da baɗini.
A cikin sanarwar da ya fitar a ranar Talata, tsohon sanatan ya ce har an fara yi masa barazana, kuma iyalin sa ma ana yi masu bsrazana, saboda kawai matsayar da ya ɗauka ta ƙin mara wa Tinubu baya.
“Kada ma wani ya yi tunanin cewa zai iya tirsasa ni yin abin da mutunci na da zuciya ta ba su amince min na yi ba.” Inji Ojudu.
“Masu yawan kiran waya ta su na yi min barazanar banza da wofi da masu neman su kunyata iyali na, su daina haka nan.
“Na san Tinubu.
Ina girmama shi.
Da yawan waɗanda ke goyon bayan sa a yanzu, ba su ma san wane ne Tinubu ba.
Da sun san wane ne Tinubu da ba su tsaya su na tayar da jijiyar wuya a kan sa, har su na neman ci min mutunci ko kai min hari ba.
“Lokacin da Tinubu ya ƙi goyon bayan takarar Obasanjo a 2003, ba a kira shi maci amanar jinsin Yarabawa ba ko maci amanar Afenifere.
“Ya zaɓi abin da ran sa ya biya masa a lokacin, kuma tarihi ya yi masa hukunci da alƙalanci.
To ni ma ina so tarihi ya yi min hukunci da alƙalanci.
“Kuma lokacin da Tinubu ya goyi bayan Olu Falae maimakon jagoran mu Bola Ige, ai babu wanda ya kira shi Tinubu ɗin maci amana.
“Ku kuma ƙananan ‘yan iskan da ke ta aiko min da saƙonnin waya ku na yi min barazana, ni da iyali na, kuma ku na surfa min zagi don na ƙi goyon bayan Tinubu, ku sani hakan ba dimokraɗiyya ba ce.
“Na shafe shekarun tasowa ta a rayuwa ina yaƙi da danniya da masu danniya da masu mulkin soja.
To har yanzu a shirye na ke, kuma ba zan saki abin da zuciya ta ta fi kwantawa da shi ba, ko da kuwa za a ɗauki rai na.”
JIHAR ZAMFARA: Ka wa Allah ka sa baki ‘yan bindiga su dawo mana da ‘yan uwan mu da suka sace – Mutanen garin Nahuche ga Matawalle
A ranar Asabar ne mazaunan kauyen Nahuche dake jihar Zamfara suka yi tattaki zuwa fadar gwamnati dake Gusau domin mika kukan su ga gwamnatin jihar, su kawo wa kauyen dauki saboda tsananin hareharen ‘yan bindiga da yaki ci yaki cinyewa a yankin.
Mazaunan kauyen sun ce suna rokon gwamnati ta dube su da idon rahama ta ceto mutum 13 dake hannun ‘yan bindiga har yanzu.
Jagoran masu zanga-zangar kuma tsohon shugaban karamar hukumar Bungudu Musa Abdullahi ya ce ‘yan bindiga na yawan kawo wa kauyen Nahuche hari inda bayan mutum 13 da aka yi garkuwa da su  kauyen ta rasa rayukan mutum sama da 50 sannan da akalla naira miliyan 200 wajen biyan kudin fansar mutanen da aka yi garkuwa da su da biyan kungiyar ‘yan sa kai.
Abdullahi ya ce da farko an biya Naira miliyan biyar akan mutum uku din da ‘yan bindiga suka fara yin garkuwa da su daga kauyen amma maharan suka ki sakin mutanen domin wai ba a hado da babura biyu ba.
“Kafin mu basu babura biyu ne maharan suka sake yin awon gaba da mutum takwas kuma duk daga wannan kauye na mu.
Kauyen Nahuche kauye ne da duka-duka ba a wuce yawan mutane 300,000 dake zama a cikin sa ba.
Amma saboda yawan hare-haren ‘yan bindiga gab muke da kowa ma ya tattara ya fice daga kauyen ya zamo babu kowa kuma.
“Muna kira ga gwamnati da ta aiko mama da sojoji domin samar mana da tsaro a kauyen.
A taron tunawa da sojojin da suka rasa rayukansu a wajen daga na shekarar 2022 da aka yi ranar Asabar gwamnan jihar Zamfara Bello Matawalle ya ce gwamnati ta ceto mutum 1,800 daga hannun ‘yan bindiga a jihar.
JIHAR NASARAWA: Ƴan sanda sun damke  Ɗan’Asabe da ya ci zarafin tsohuwa mai shekaru 80 a Lokonga
Rundunar ƴan sandan jihar Nasarawa ta damke wani magidanci mai suna Dan’asabe Eddo dake da shekaru 45 da ake zargi da cin zarafin wata Gyatuma mai shekaru 80 a kauyen Kundami dake karamar hukumar Lokonga.
Kakakin rundunar yansandan jihar Ramhan Nansel ya sanar da haka ranar Lahadi a garin Lafia a lokacin da yake zantawa da manema labarai.
Nansel ya ce jami’an tsaro sun samu labarin ta’asar da Eddo ya aikata a kara da aka kawo ofishin ‘yan sanda dake Garaku ranar 14 ga Janairu da karfe 10:30 na dare.
Ya ce Dan’ Asabe Eddo wanda dan asalin jihar Kaduna ne amma yake zaune a kauyen Kundami jihar, Nasarawa ya bi wannan tsohuwa har cikin gidanta sannan ya kule dakinta inda take kwance tana hutawa ya danne ta yayi abinda ya kai shi.
Nansel ya ce Eddo ya tabbatar wa ‘yan sandan cewa shine ya yi wa tsohuwan fyade amma ya roki a yafe masa saboda ya ce ya hudubar shaidan ne ya bi.
Kwamishinan ‘yan sandan jihar Adesina Soyemi ya ce fannin dake gurfanar da masu aikata laifi irin haka za ta ci gaba da yin bincike akai sannan bayan haka sai a kaishi kotu domin ya fuskanci shari’a.
Adesina ya hori mutane da su rika sa ido domin kare mutuncin tsoffi daga hannun mutane kamar su Eddo a jihar.
NASIHAR BUHARI GA ‘YAN NAJERIYA: Ku riƙa yi mana adalci idan ku na tattauna matsalar tsaron ƙasar nan
Shugaba Muhammadu Buhari ya bayyana abin da ya sha yi wa alwashin cewa nan ba da daɗewa ba matsalar tsaro a faɗin ƙasar nan za ta zama tarihi.
Buhari ya yi bayanin ne lokacin da shugaban mabiya Ɗariƙar Tijjaniya na Duniya, Sheikh Tidjani Ali Bin Araby ya kai masa ziyara a fadar sa, a Abuja.
Arabi ya samu rakiyar Gwamna Abdullahi Ganduje na Jihar Kano da babban malamin addinin Musulunci a Ɗariƙar Tijjaniya a Najeriya, Sheikh Ɗahiru Bauchi.
A cikin wata sanarwa, Gwamnatin Tarayya ta ce ta na sane da ƙalubalen tsaro a ƙasar nan, kuma ta na bakin ƙoƙarin ta.
Buhari ya ce idan za a ɗora gwamnatin sa a sikelin tsaro, to kamata ya yi a fara auna gejin matsalar tsaro a ƙasar kafin ya hau mulki a 2015,  sannan a auna da irin nasarorin tsaro da ingancin sa wanda aka samu daga 2015 zuwa yau.
Buhari ya buga misali da irin nasarorin da Gwmnatin sa ta samu a yankin Arewa maso Gabas da Kudu masu Kudu.
Daga nan ya roƙi ‘yan Najeriya su taya gwamnati magance matsalar tsaro a ƙasar nan, ta hanyar sa-ido da taimaka wa gwamnati.
Premium Times Hausa ta buga kamalan da Buhari ya saboda shi ma malejin tsadar rayuwa da tsadar kayan abinci sun kara cillawa sama.
Najeriya na daya daga cikin kasashen da su ka fi fama da marasa aiki da zauna-gari-banza a duniya.
Kamfanin NLNG zai kwararo iskar gas wa ƴan Najeriya don karya farashin sa a kasuwa
Sanin kowa ne musamman masu amfani da Iskar gas wajen yin girke-girke cewa iskar ta yi tashin gwaron zabi da ya gagara magidanta da dama a kasar nan.
Mutane da dama sun hakura da siyar iskar has din domin yin girki sun koma amfani da itace da gawayi.
Tukunyar Iskar gas mai nauyin kilogiram 12.5 ya kai har sama da naira 10,000 a kasuwa kafin yanzu.
A dalilin haka, hukumar NLNG ta fidd wata sanarwa rabar Juma’a cewa nan ba da dadewa ba za ta wadatar da ƴan Najeriya da iskar gas wanda zai larya farashin iskar a kasuwa yanzu.
Takardar wanda jami”in hulɗa da jama’a na Kamfanin NLNG Andy Odey ya saka wa hannu ya ce rahe tsadar farashin iskar gas ɗin zai taimaka waje rage raɗadin wahalar tsadan sa a kasuwa.
Shugaban kamfanin mai na kasa Mele Kyari ya yi ƙarin bayani akai inda ya bayyana cewa babbar hanyar da kamfanin ta ɗauka domin kawo ƙarshen matsalar tsadar farashin man shin a wadata kasar da da iskar gas ɗin ya kai ko ina.
” Hakan zai sa da karfin tsiya farashin ya karye mutane su samu sauki.
Nasarar da Mali ta yi akan Tunisia na nan daram duk da ruɗanin da aka samu a wasan – AFCON
Mahukunta a AFCON sun ce ba za a sake buga wasan kwallon ƙafa da aka buga tsakanin Mali da Tunisia ba wanda aka samu ruɗani kadin a kammala wasan.
Tunisia ta nemi a sake wannan wasa bayan alkalin wasa ya hura tashi har sau biyu kafin lokaci ya cika.
AFCON ta ce ba za asake wasan ba domin daga baya an nemi ƴan wasan su fito a ƙarisa buga dakikokin da suka rage a kammala wasan ba su fito ba.
Sai dai kuma wakilin ƙasar Tunisia ya ce a lokacin da aka buklƙaci ƴan wasan su fito dukkan su sun riga sun shiga wanka ba za su iya yin komai akai ba.
” Tun da nake shekaru sama da 30 ana fafatawa da ni a harkar ƙwallon kafa a duniya, ban taɓa ganin  irin haka ba, inda alƙalin wasa zai birkice ya dagula wasa yadda wannan alkalin wasa yayi a wannan rana.
Kyma ace shi kenan.
Yadda alkalin wasa ya dagula wasan kwallon ƙafa tsakanin Tunisia da Mali
Alƙalin wasan da ya hura wasa tsakanin Mali da Tunisia ya birkice, kwakwalwar sa ta dagule, ya ruɗe, inda ya hura tashi ana minti 85.
Bayan an ankarar da shi kuma sai aka koma a ka ci gaba da wasa, hakan bai gamsar da shi ba bayan minti 4 kuma ya sake hura tashe kowa ya tafi gida, an tashi wasa.
Bayan minti hudu kuma sai ya sake hura tashi wato saura minti 1 a gama wasan.
Wannan alkalin wasa dai ya birkice inda wasan ta kusa kwace masa komai ya dagule.
Ya baiwa Tunisia bugun daga kai sai gola, amma duk da cewa ba hakan ya hura wa usur ba.
Haka kuma ya danna wa wani ɗan wasan Mali jan kati a laifin da ake ganin bai cancanci jan kati ba.
Kasar Tunisia sun harzuka inda suka rika kai ƙara wa alkalan bayan fage suna korafin an cuce su.
Masu sharhi sun ce akwai sake domin wannan alkalin wasa ya tuzarta wasan cin kofin Afrika ne da ake yi a Kamaru.
” Akwai yiwuwar ba za a sake saka shi ya hura wasa a wannan gasa ba.
Saboda, bayan sau biyu yana hura a je a huta na mintina 5, sannan ga bata lokaci da aka yi na canje-canjen ƴan wasa da kuma na laifuka da aka hura har da na bugun daga kai sai gola sau biyu, duk bai sa ya kara lokaci ba sai dai ma ragewa da yayi.” In ji Okocha.
Gwamnatin Buhari ta sakar wa masu amfani da Tiwita mara, amma ta gindiya sharuɗɗa
Gwamnatin Najeriya ta sanar da ɗage dokar kulle shafin sada zumunta na soshiyal midiya na Tiwita, wanda ta kulle tun cikin watan Yuni, 2021.
An kulle tiwita tare da hana shafin amfani a Najeriya, bayan an buga wani bayani da gwamnatin Buhari ta yi wa kallon tinzara jama’a ne domin su yi wa gwamnati bore.
Sannan kuma Gwamnantin Najeriya ta zargi masu tiwita da ɗaukar nauyin zanga-zangar #EndSARS, wadda ta rikiɗe zuwa mummunar tarzoma a yawancin manyan garuruwan kudancin Najeriya.
Babban Daraktan Hukumar NITDA, Kashifu Abdullahi ne ya yi sanarwar ɗage takunkumin da aka ƙaƙaba wa tiwita har tsawon watanni shida.
Kashifu dai ya kasance da shi aka riƙa jidalin tattaunawar sasantawa tsakanin gwamnatin tarayya da Tiwita.
“Gwamnatin Tarayya ta umarce ni da na sanar da ɗaukacin ‘yan Najeriya cewa Shugaba Muhammadu Buhari ya ɗage takunkumin da ya ƙaƙaba wa Tiwita a Najeriya.
Daga yau Alhamis 13 Ga Janairu, 2022 da ƙarfe 12 na safiya ne za a ci gaba da amfani da Tiwita a Najeriya.
“An amince da ɗage dokar bayan  Ministan Sadarwar FasaharZamani, Isa Pantami ya aika masa da wasiƙa.
ISKA NA WAHALAR DA MAI KAYAN KARA: Nnamdi Kanu ya kai ƙarar Buhari ga jakadun Amurka da na Birtaniya
Shugaban Ƙungiyar ‘Yan Taratsin IPOB Nnamdi Kanu, ya rubuta wa Jakadar Amurka a Najeriya, Mary Beth Leonard wasiƙa, mai ɗauke da ƙorafin neman ta tura wakili domin ya zauna ya kalli zaman shari’ar sa da ake yi a Babbar Kotun Tarayya, Abuja.
Kanu na fuskantar tuhuma a gaban Mai Shari’a Binta Nyako ta Babbar Kotun Tarayya da ke Abuja.
Haka kuma ya rubuta ya rubuta irin wannan wasiƙa ga Jakadan Birtaniya a Najeriya, Catriona Laing, ita ma ya na roƙon ta aika wakilai domin su kalli shari’ar sa a mako mai zuwa.
Za a ci gaba da tuhumar cin amanar ƙasa da zargin ta’addancin da ake yi wa Kanu a ranar 18 Ga Janairu.
Har yanzu dai ya na tsare a Hedikwatar DSS tun cikin watan Yuni, 2021, bayan kamo shi da aka yi daga ƙasar Kenya.
Wannan kamowa ce lauyoyin sa ke cewa “garkuwa” ce aka yi da shi.
Lauyan Kanu mai suna Ifeanyi Ejiofor ne ya rubuta wa Amurka da Birtaniya wasiƙar a ranar 11 Ga Janairu.
Takardar dai ta nemi a yi wa Kanu adalci a tuhuma da shari’ar da ke yi da shi.
Lauyan ya ce akwai siyasa a cikin shari’ar Kanu, shi ya sa su ke buƙatar Amurka da Birtaniya su sa-ido a shari’ar.
Cikin wasiƙar, lauyan ya nuna damuwa kan kalaman Shugaba Muhammadu Buhari kan Kanu, inda a hirar da NTA ta yi da shi ya bayyana dalilin da ya sa ba zai tsoma baki a saki Kanu ba.
A hirar dai Buhari ya ce an bai wa Kanu damar kare kan sa, maimakon ya riƙa surfa wa Najeriya zagi daga waje.
“Ba zai yiwu ya koma daga wata ƙasa ka na aikata ayyukan cin amanar ƙasa ba, sannan an kamo ka, ka ce ba za ka girbi abin da ka shuka ba.” Inji Buhari a cikin tattaunawar.
Dalilin Ba Ya Ba Ba Zan Tsoma Baki A Saki Nnamdi Kanu Ba -Buhari:
Shugaba Muhammadu Buhari ya bayyana cewa ba zai tsoma baki ya ce a saki Nnamdi Kanu ba, saboda yin hakan katsalandan ne a cikin fannin shari’a.
Haka Buhari ya furta a wata tattaunawa da aka yi da shi a Gidan Talabijin na Channels, wadda aka nuna a ranar Laraba da dare.
“Akwai hukuma ɗaya wadda ba zan taɓa yi mata katsalandan ba.
Ita ce ɓangaren shari’a.” Inji Buhari.
“Mun ba shi damar da zai kare kan sa a Najeriya, maimakon ya riƙa surfa mana zagi daga Turai.”
Da ya ke magana, Buhari ya ce ba za a saki Nnamdi Kanu ba, sai dai ya kare kan sa a kotu kawai.
“Masu cewa a saki Nnamdi Kanu, to ba za a sake shi ba, saboda ba zai yiwu ka riƙa aika saƙonnin da ba gaskiya ba ne a kan tattalin arzikin ƙasa da tsaron ƙasa, sannan kuma ka ce wai ba za ka girbi abin da ka shuka ba.”
Shari’ar Kanu Da Ziyarar Dattawan Igbo Fadar Shugaban Ƙasa:
Watanni biyu da suka gabata ne wannan jarida ta buga labarin yadda dattawan ƙabilar Igbo su ka faɗi ba nauyi, su ka tashi ba nauyi a gaban Buhari, yayin ziyarar neman a saki Kanu da suka kai Fadar Shugaban Ƙasa.
DA DUMI-DUMINSA: Gamayyar Ƙungiyoyin matuƙa baburan adaidaita sahu na Jihar Kano sun janye yajin aiki
Lauyan da ke kare ƙungiyar Abba Hikima shine yayi wa ‘ƴan jarida bayani, bayan kammala zama ta musamman da masu ruwa da tsaki da suka haɗa da Kwamishinan ‘ƴan sanda na Kano, da shugaban hukumar tsaro na farin kaya, sai kuma wakilan gwamnatin Kano.
Idan ba a manta ba a dalilin yajin aikin da ‘yan a daidaita sahu suka yi a jihar Kano gwamnatin Kano karkashin Gwamna Abdullahi Ganduje a cikin wannan mako ta ce  za ta shigo da sabbin tsarin sufuri a jihar.
A ranar Litini ne ‘yan adaidaita suka fara yajin aiki na tsawon kwanaki 7 a jihar saboda gwamnati ta tilasta musu yin rajista da biyan karin haraji.
Shugaban hukumar kula da zirga-zirgan ababen hawa na jihar Kano Baffa Babba-Dan’agundi ya bayyana haka a lokacin da yake tattaunawa da manema labarai kan yajin aikin da masu masu keke suka fara a jihar da kuma irin matsalolin da mutane suka shiga.
Babba-Dan’agundi ya ce gwamnati za ta shigo da sabbir tsarin sufuri a jihar domin canza yanayin sufuri da rage wahalhalun da mutane suka shiga a dalilin rashin abin hawa.
Babba-Dan’agundi ya ce gwamnati ta saka wannan tsari na biyan haraji ne domin kama masu aikata miyagun aiyukka da suke boyewa da aikin Keke.
Ya ce gwamnati ta rage farashin harajin da masu keke za su biya zuwa Naira 8,000 daga 100,000.
“Wasu daga cikin su sun biya amma da dama daga cikinsu sun ki biya sannan duk da haka suka shiga yajin aiki.
Babba-Dan’agundi ya ce gwamnati za ta tallafa wa masu Keken da ‘yan daba suka lalata musu Keke a dalilin sun ki shiga yajin aikin.
Har yanzu dai mutanen jihar Kano suna dandana kudar su na rashin adaidaita wasu na yin tattaki mai tsawo kafin su kai inda suke.
KIBIYAR AJALI: Yadda shekarar 2022 ta fara da ɗaukar rayukan manya a Najeriya
Yayin da shekarar 2020 ta tafi da rayukan wasu manyan Najeriya, cikin har da makusantan Shugaba Muhammadu Buhari guda uku, wato Abba Kyari, Sama’ila Mamman da Sam Nda-Isaiah, shekarar 2022 ma ta fara da ɗaukar rayukan manyan ‘yan siyasa da wasu mashahurai a ƙasar nan.
Farkon shekarar ce aka tashi da rasuwar babban Basaraken Ibadan, Olubadan Saliu Adetunji, wanda ya hau sarauta cikin 2016.
Kwana biyu kuma aka tashi da rasuwar dattajo Bashir Tofa a Kano.
Mutuwar Tofa ta jefa Arewa cikin damuwa, musamman ganin da ake masa irin burbushin sauran dattawan da ke faɗa-a-ji a Arewa.
Bashir Tofa bai cika mako ɗaya da rasuwa ba, sai mutuwa ta ratsa cikin manyan malaman Musulunci a Najeriya, ta ɗauki ran Dakta Ahmad, malamin da ya shafe sama da shekaru 30 ya na karantar da Hadisai a Kano.
Mako ɗaya bayan rasuwar babban Shehin malamin, sai mutuwa ta ɗauki tsohon Shugaban Riƙon Ƙwayar mulkin Najeriya, Earnest Shonekan, a ranar Talata.
Washegarin mutuwar Shonekan ne kuma a ranar Laraba aka wayi gari da labarin rasuwar tsohon Gwamnan Jihar Oyo, Adetunji Alao-Akala.
Alao Akala wanda ya yi mulki tsakanin 2007 zuwa 2011 a ƙarƙashin PDP, ya rasu a cikin ɗakin sa, a Ogbomoso, garin sa na haihuwa.
Sanarwar da Kakakin APC Olafunde Abdul’aziz ya fitar, ya ce Ladoja ya rasu bayan fama da rashin lafiya.
Kafin ya zama gwamnan Oyo, Ladoja ya zama mataimakin Rashidi Ladoja tsakanin 2003 zuwa 2006.
Bayan tsige Ladoja ne sai Alao Akala ya zama Gwamnan Riƙo.
Ya tsaya takara a 2007 ya ci ƙarƙashin PDP.
KAZAFIN SATA: Kotu ta yanke wa tsohon kansila hukuncin biyan sama da Naira miliyan 4 ga matan da ya sa ta yi rawa zindir a bainar jama’a
Babban kotu a Uyo jihar Akwa-Ibom ta yanke wa wani tsohon kansila hukuncin biyan Naira miliyan 4.2 ga matar da ya sa ta yi rawa zindir a bainar jama’a.
Lauyan da ya shigar da kara Inibehe Effiong ya bayyana cewa Uduak Nseobot da matarsa Aniedi sun ci zarafin Iniubong Essien saboda suna zarginta da sace kudaden da aka lika musu a lokacin auren su da suka yi tun a shekarar 2018.
Effiong ya ce Nseobot da Anirdi sun yi garkuwa da Iniubong zuwa kauyen da yake wakilta a karamar hukumar Ibiono Ibom inda suka sa Iniubong ta cire kayanta tas suka shafa mata baking gawayi a jikinta sannan suka daura mata igiya a kugunta suna janta cikin unguwanni tana rawa suna dukanta.
Lauyan ya ce duk da cewa Iniubong ta yi tsawon shekaru 10 tana kawa da Anirdi sannan ta musanta aikata haka amma sai da Nseobot da Anirdi suka ci zarafinta.
Alkalin kotun  Edem Akpan ya ce hakan da suka yi ya nuna yadda ‘yan siyasa ke wulakanta mutanen da suka zabe su.
Akpan ya ce a dalilin haka Nseobot da Anirdi za su biya Iniubong Naira miliyan 4.2.
Effiong ya ce zai yi kari wajen ganin Nseobot da Anirdi sun gudanar da hukuncin da babbar kotun ta yanke koda Nseobot da Anirdi sun amince su daukaka kara.
Jami’an tsaro sun kashe ‘yan bindiga biyar a karamar hukumar Giwa
Kwamishinan tsaron jihar Kaduna, Samuel Aruwan ya bayyana cewa jami’an tsaro sun yi galaba akan wasu ‘yan bindiga inda suka kashe akalla biyar cikin su a Kwanan Bataro dake karamar hukumar Giwa.
Aruwan ya fadi haka a wata takarda da aka rabawa manema labarai yana mai cewa rundunar sojin Najeriya ne ta sanar wa haka wa gwamnati wannan nasara da ta yi a wannan gari.
Ya ce jami’an tsaron sun fatattaki ‘yan bindigan ne bayan sun samu bayanai na siri game da maharan a garin Fatika.
“Nan da nan jami’an tsaro suka fantsama cikin daji inda suka cimma ‘yan bindigan a garin Marke da Ruheya.
‘Jami’an tsaron sun cimma maharan a Kwanan Bataro inda suka yi musayan wuta da su har jami’an tsaron suka kashe mutum biyar daga cikinsu.
Aruwan ya ce gwamnan jihar Kaduna Nasir El-Rufa’i ya yabawa wa namiji kokarin da jami’an tsaron suka yi sannan ya hore su da su kara himma wajen kare rayukan mutane da dukiyoyi a jihar.
Idan ba manta ba a ranar 19 ga Disamba 2021 Aruwan ya bayyana cewa ‘yan bindiga sun kashe mutum sama da 20 a karamar hukumar Giwa.
Ya ce ‘yan bindigan sun Kuma Kona gidajen mutane tare da motoci da kayan abinci.
Jihar Kaduna na daga cikin jihohin yankin Arewacin Najeriya dake yawan fama da hare-haren ‘yan bindiga.
Katsina, Sokoto, Zamfara da Neja na daga cikin jihohin da ‘yan bindiga suka adaba a Arewacin kasar nan.
Gwamnatin Buhari za ta murkushe ‘yan bindiga a kasar nan – APC
A ranar Litini ne Jam’iyyar All Progressives Congress (APC) ta dada jaddawa ‘yan Najeriya cewa gwamnatin shugaba Muhammadu Buhari za ta murkushe ‘yan bindigan da suka addabi mutane a sassan kasar nan nan bada dadewa ba.
Sakataren kwamitin jam’iyyar na CECPC sanata John Akpanudoedehe ya sanar da haka a wani takarda da aka rabawa manema labarai ranar Litinin a Abuja.
Akpanudoedehe ya ce jami’iyyar APC ba ta ji dadin yadda yadda ‘yan bindiga ke kisan mutane a jihar Zamfara da sauran jihohin Arewacin kasar nan.
Ya ce a yanzu haka gwamnati ta zage damtse wajen ganin ta samar wa jami’an tsaro kayan aiki domin inganta aiyukkan samar da tsaro a fadin kasar nan.
“Gwamnati ta dibi karin dakaru sannan ta horas da su da sauran jami’an tsaro ta kuma karo kayan aiki domin inganta ayyukan samar da  tsaro a kasar nan.
Akpanudoedehe ya yabawa namijin kokarin da jami’an tsaro ke yi wajen ayyukan samar da tsaro a jihohin da rashin tsaro ya yi tsanin a kasar nan.
Ya yi wa gwamnatin jihar Zamfara da mutanen jihar ta’aziyyar rashin da aka yi na daruruwan mutane a dalilin hare-haren ‘yan bindiga.
Akpanudoedehe ya yi kira ga mutane su rika sanar da jami’an tsaro ayyukan yan bindiga a yankunan su.
JIGAWA: ‘Yan sanda na farautar matashin da ya kashe Wansa da wuka
Rundunar ‘yan sandan jihar Jigawa ta bayyana cewa ta fara farautar wani matashi mai shekara 22 da ya kashe wansa da wuka a jihar.
Jami’in hulda da jami’a na rundunar Lawan Shiisu ya sanar da haka wa manema labarai ranar Litini a garin Dutse.
Shiisu ya ce wannan abin tashin hankali ya auku ranar 5 ga Janairu a kauyen Sabuwa Takur dake karamar hukumar Dutse.
Ya ce rundunar ta samu labarin cewa matashin ya caka wa wansa wuka   wan ya mutu a asibitin koyarwa na Rashid Shekoni dake Dutse yayin da likitoci ke duba shi.
Shiisu ya ce nan da nan sai rundunar ta nufi asibitin inda mahaifin yaran Julius Ochai mai shekara 65 ya bayyana cewa dansa Alfred Julius mai shekara 22, ya kashe wansa Augustine Julius mai shekara 30 da wuka bayan sun samu rashin jituwa a tsakanin su.
“Ochai ya ce Alfred ya gudu sannan Augustine ya rasu yayin da likitoci ke duba shi.
Shiisu ya ce tare da hadin gwiwar iyalin Ochai rundunar ta fara farautar Alfred domin yanke masa hukunci bisa laifin da ya aikata.
Kanawa sun yi ragaraga da NECO cikin Ɗalibai 89,000 da suka rubuta jarabawar, ɗalibai 80,000 sun cinye duka darussa 9 – Kwamishina Kiru
Kwamishina Ilmin Jihar Kano Sanusi Kiru ya bayyana cewa ɗalibai da suka rubuta jarabawar NECO a shekarar 2021 duk sun cinye darussa 9 da suka rubuta.
Kiru ya faɗi haka ne kamar yadda Daily Nigerian ta buga a lokacin da yake bayanin nasarorin da ma’aikatar sa ta samu a shekarar 2021 a bainar manema labarai a Kano.
” Mun fi duka jihohin kasar nan yawan ɗaliban da suke rubuta jarabawar kammala sakandare.
” A cikin shekarar 2021, ɗaliban mu 89,000 suka rubuta jarabawar kammala sakandare, ciki kuwa 80,000 duk sun samu Kiredit a darussa 9 duka.
Wannan babban nasara ce da aka samu.
Kiru ya kara da cewa hakan nuni ne cewa ilimi ya na samun muhimmiyar kula karkashin wannan gwamnati.
Sannan kuma ya ce gwamnati ta kashe akalla naira miliyan 500 wajen biyan ƙudin jarabawar ɗalibai haɗi da waɗanda masu hali kan biya wa ɗalibai.
MATSALAR TSARO: Gwamnonin Arewa sun goyi bayan raɗa wa Ƴan bindiga sunan ‘yan ta’adda
Shugaban Ƙungiyar Gwamnonin Arewa, kuma Gwamnan Jihar Filato, Simon Lalong, ya ce a yanzu yankin Arewa na farin ciki da ayyana ‘yan bindiga cewa ‘yan ta’adda ne.
Ya ce gwamnonin yankin da al’ummar Arewa na jinjina wa Gwamnatin Shugaba Muhammadu Buhari dangane da amfani jiragen yaƙin nan samfurin Super Tucano da aka fara domin kakkaɓe ‘yan bindiga.
Lalong na magana ne da manema labarai a Fadar Shugaban Ƙasa, lokaci kaɗan bayan fitowar sa daga taron sirri da ya yi da Shugaban Ƙasa.
“Mun fara ganin ci gaba a kan wasu batutuwan da ke damun mu, waɗanda muka tattauna da shugaban ƙasa a cikin shekarar da ta gabata.
“Idan kun tuna mun kasance mun ƙagara mu ga an fara amfani da helikwaftan Super Tucano domin kakkaɓe dukkan ‘yan bindiga.
“To dama babbar matsalar ita ce amfani da irin waɗanda kayan yaƙi sai a kan ‘yan ta’adda.
Saboda haka tunda a yanzu Gwamnatin Tarayya ta ayyana su cewa ‘yan ta’adda ne, yanzu sojoji za su yi masu kan-mai-uwa-da-wabi.
Kuma mu a Arewa mun yi shirin a fara yi masu luguden wuta kawai.
Abin da mu ke don gani kenan.” Inji Lalong.
“Don haka abin da mu ke so shi ne mu ga an fara kakkaɓe su, kuma nan da ƙarshen watanni ukun farkon shekara tsaro ya ginganta sosai, kowane ɓangaren Arewacin ƙasar nan jama’a na zaune lafiya.
Lalong ya ce lallai tilas a tabbatar da an kakkaɓe ‘yan bindiga kafin faɗuwar ruwan damana, domin ɗimbin manoma su samu walwalar shiga gonaki su yi noman su.
Ja-in-ja Da Tataɓurza Kafin Gwamnati Ta Raɗa Wa ‘Yan Bindiga Sunan ‘Ya Ta’adda:
Gwamnatin Najeriya ta ayyana wasu gungun ‘yan bindiga biyu da suka addabi Arewa maso Yammacin ƙasar cewa ‘yan ta’adda ne.
An raɗa masu sunan ne tare da duk wasu ƙungiyoyin da ke aikata wasu muggan laifuka masu nasaba da irin hare-haren da su ke kaiwa.
Raɗa wa ‘yan bindiga suna ‘yan ta’adda ya biyo bayan umarnin da Babbar Kotun Tarayya ta Abuja ta bayar a cikin watan Nuwamba, 2021 cewa Gwamnati ta ayyana ‘yan bindiga cewa ‘yan ta’adda ne.
Wannan sanarwa ta Gwamnatin Tarayya na cikin wata takarda da Kakakin Yaɗa Labaran Ministan Harkokin Shari’a, mai suna Umar Gwandu ya raba wa manema labarai a ranar Laraba, a Abuja.
“Wannan takarda ta zama shaidar cewa Gwamnatin Tarayya ta ayyana ‘yan bindiga da ‘yan ta’adda cewa ‘yan ta’adda ne, su da duk wasu ƙungiyoyin da ke aikata ɓarna irin ta su.”
Dama a ranar 29 Ga Nuwamba ne gwamnatin tarayya ta amince za ta ayyana su da suna ‘yan ta’adda, bayan kotu ta bayar da umarni.
An yi ta ƙorafe-ƙorafen neman gwamnati ta ayyana su ‘yan ta”adda, har dai a baya Ministan Tsaro ya fito ya faɗi abin da ya hana Gwamnatin Tarayya ayyana cewa ‘yan bindiga ‘yan ta’adda ne.
A wancan lokacin, Gwamnatin Tarayya ta bayyana cewa ba haka kawai gabagaɗi ake fitowa a ayyana cewa ‘yan bindiga su ma ‘yan ta’adda ne ba.
Ministan Harkokin Tsaro Bashir Magashi ne ya bayyana haka, tare da cewa akwai matakan da ake bi, kuma ko an bi su ɗin, to sai an tabbatar da kammaluwar su sannan za a ayyana cewa ‘yan bindiga ma ‘yan ta’adda ne.
Magashi ya yi wannan furuci a lokacin da ya kai ziyarar gani da idon irin ci gaban da ake samu a filin dagar yaƙi da Boko Haram a Barno.
Ya na tare da rakiyar Babban Hafsan Tsaron Ƙasa, Lucky Iraboh da sauran manyan hafsoshin ƙasa, ruwa da na sama.
Ya kuma gaba da manyan kwamandojin yaƙi na Arewa maso Gabas, wato ‘Threater Commanders’, tare da nuna gamsuwa da irin ƙoƙarin su da nasarorin da ake kan samu a yanzu.
Magashi ya yi wannan bayani ne biyo bayan tambayoyin da manema labarai su ka yi masa a Maiduguri, dangane da tsaikon da ake samu wajen ƙin kiran ‘yan bindiga da suna ‘yan ta’adda da Gwamnatin Tarayya ta ƙi yi.
Cikin makon jiya ne Shehin Malami Ahmad Gumi ya ce “za a yi da-na-sani idan Buhari ya raɗa wa ‘yan bindiga sunan ‘yan ta’adda.”
Babban malamin nan na Kaduna kuma wanda ya riƙa kurɗa-kurɗar shiga wurin ‘yan bindiga, Sheikh Ahmed Gumi, ya gargaɗi Shugaba Muhammadu Buhari da Gwamnatin Tarayya cewa kada su ayyana sunan ‘yan bindiga su ce musu ‘yan ta’adda.
Duk da kashe-kashe da garkuwa da mutanen da ‘yan bindiga ke yi, Gumi ya ce za a yi da-na-sani idan aka yi amfani da dokar ƙasa aka kira su ‘yan ta’adda.
Gumi wanda tsohon soja ne, kuma likita, ya daɗe ya na kamfen ɗin neman a yi wa Fulani ‘yan bindiga afuwa.
Ya shiga wurin ‘yan bindiga a dazukan Kaduna, Neja, Katsina, Sokoto da Zamfara.
Kuma ya je jihohin inda ya gana da gwamnoni da gaggan gogarman ‘yan fashin daji masu garkuwa da mutane, da nufin a samu maslahar magance matsalolin da ke addabar yankunan.
Ko kwanan nan Gwamnan Katsina da na Kaduna sun nemi a bayyana ‘yan bindiga cewa ‘yan ta’adda ne, domin sojoji su samu cikakkiyar damar murƙushe su.
Sai dai Gumi a cikin wani bayani da ya wallafa a shafin sa na Facebook, ya yi babban kuskure ne idan aka bayyana ‘yan bindiga cewa ‘yan ta’adda ne.
Duk da ya nuna cewa su ma ‘yan bindiga su na kisa da ɓarnatar da dukiyar jama’a da garkuwa da mutane, to amma siyasa ta shiga cikin zukatan jama’a, musamman masu cewa su ma ‘yan bindiga ai ‘yan ta’adda ne.
Ya yi tsokaci kan yadda ‘yan bijilante ke kashe Fulanin da ba su ji ba, ba su gani ba, su ce duk ‘yan bindiga ne, abin da Gumi ya ce hakan kan tunzira sauran su shiga ƙauyuka kisan ramuwar-gayya.
Gumi ya bayyana irin ƙoƙarin da ya yi har ya sa wasu Fulani ‘yan bindiga masu yawa su ka tuba, su ka daina.
“Sai dai abin takaici, ba ni da masu taya ni wannan mawuyacin aiki da nake yi, maimakon haka ma, sai tulin masu gaba da ni na ke ƙara samu a kullum.”
Ya yi fatan a samu wani limamin Kirista na Igbo da ka Yarabawa su je su lallashi Nnamdi Kanu da su Sunday Igboho masu son ɓallewa daga Najeriya.
Ya ce idan su ka wayar wa magoya bayan su kai, za a samu maslahar zamantakewa tare da juna a matsayin mu na ƙabila daban-daban masu zaune a ƙasa ɗaya.
Ya ce malaman addini za su iya taka muhimmiyar rawa inda tsarin da babu addini ba zai iya yin tasiri ba.
Sai dai ya nuna takaicin maimakon jama’a su tashi tsaye a kwantar da wannan mummunar fitina, sai kowa ya yi zaman sa cikin ɗaki.
Ya dararrashe ya na ta watsa bayanai barkatai waɗanda ba za su taɓa zama mabuɗin kawo ƙarshen fitintinu ba.
A ranar Lahadi ce dai Buhari ya bayyana cewa ‘yan bindiga da ba su da bambanci da Boko Haram.
Duk da dai har yau Shugaba Buhari bai fito ya bayyana ‘yan bindiga cewa su ma ‘yan ta’adda ne kamar yadda ake kiran ‘yan Boko Haram ba, a ranar Lahadi ya bayyana cewa “a wani ɓangaren ‘yan bindiga ba su da wani bambanci da ‘yan Boko Haram.”
Kakakin Yaɗa Labarai na Shugaba Buhari, Garba Shehu ne ya bayyana haka, a ranar Lahadi, bayan da wata mujalla mai suna The Economist, wadda ake bugawa a Landan ta buga labari cewa rashin tsaro  a Najeriya ya ƙara dagulewa a ƙarƙashin mulkin Buhari.
‘Yan bindigar dai yanzu sun yi ƙarfin da har sun kai ga harbo jirgin yaƙin Najeriya ɗaya.
Waɗanda Shehu ya ce sun yi ƙarfin tara kuɗaɗe da muggan makamai.
“Kenan a nan ba su da wani bambanci ma da Boko Haram, waɗanda su a yanzu ma an yi masu tara-tara, an matse su a wuri ɗaya.”
‘Yan Najeriya da dama ciki har da Majalisar Dattawa da Gwamna El-Rufai na Kaduna, duk sun yi kira ga Buhari ya kira ‘yan bindiga cewa ‘yan ta’adda ne.
A martanin da Shehu ya yi masu, ya amince akwai ƙalubale daban-daban kan matsalolin tsaro a sassan ƙasar nan daban-daban.
Sai dai kuma ya ce duk Shugaba Buhari ya na ta ƙoƙarin magance matsalolin.
“Mujallar The Economist ta yi gaskiya, Najeriya na fuskantar matsalolin tsaro da dama.
Sai dai a lura ba a cikin wannan gwamnatin matsalolin su ka faru ba.
Wannan gwamnatin ce ma ke ta ƙoƙarin magance waɗannan ɗimbin matsalolin.
“Alhali gwamnatocin baya babu wadda ta yi ƙoƙarin magance ko da matsala guda tal.” Inji Garba Shehu, cikin sanarwar da ya fitar a ranar Lahadi, kuma ya aiko wa PREMIUM TIMES.
Ko a cikin makon da ya gabata, sai da Gwamna El-Rufai ya goyi bayan Majalisar Dattawa Tarayya domin kiran ‘yan bindiga da suna ‘yan ta’adda.
Gwamna Nasiru El-Rufai na Jihar Kaduna ya bayyana goyon bayan sa ga Majalisar Tarayya, wadda ta yi kira ga Gwmnatin Tarayya cewa ta shaida wa duniya ‘yan bindiga su ma ‘yan ta’adda ne kawai.
El-Rufai ya ce idan aka bayyana cewa ‘yan bindiga su ma ‘yan ta’adda ne, to hakan zai ƙara zaburar da sojoji su darkake su a duk inda su ke, su na yi masu kisan kan-mai-uwa-da-wabi, ba tare da tsoron ƙorafe-ƙorafe daga bakunan ƙungiyi kare haƙƙi na kasashen duniya ba.
Gwamnan ya yi wannan furucin a ranar Laraba, a Kaduna, lokacin gabatar da Rahoton Matsalolin Tsaro Na Watanni Uku na kusa da ƙarshen shekara.
An gudanar da taron a Gidan Sa Kashim na Kaduna.
Ya na magana ne a kan ɓarnar da ‘yan bindiga ke ci gaba da yi a jihohin Arewa maso Kudu, ciki kuwa har da jihar Kaduna.
“Mu dama a jihar Kaduna mun daɗe da nuna goyon bayan a kira ‘yan bindiga da sunan ‘yan ta’adda kawai.
Cikin shekarar 2017 mun rubuta wa Gwamnatin Tarayya wasiƙa mu ka nemi ta bayyana cewa ɗan bindiga fa ɗan ta’adda ne.
“Saboda sai fa an gwamnatin tarayya ya kira su da suna ‘yan ta’adda, sannan sojoji za su samu ƙarfin da za su riƙa yin shigar-kutse a cikin dazuka, su na yi masu kisan-kiyashi, yadda ƙungiyoyin ƙasashen waje ba za su riƙa yin matsin- lamba ga Sojojin Najeriya ba.
Kuma ba za a ce Sojojin Najeriya sun karya dokar ƙasa-da-ƙasa ta ba.
“Don haka mu na goyon bayan matsayar da Majalisar Tarayya ta cimma, inda za mu ƙara aika wa Gwamnatin Tarayya cewa Jihar Kaduna na goyon bayan raɗa wa ‘yan bindiga sabon suna ‘yan ta’adda.
“Yin haka ne zai ba sojoji ƙarfin guiwar tashi tsaye haiƙan su murƙushe su, ba tare da wata tsugune-tashi ta biyo baya ba.”
El-Rufai ya nuna damuwa dangane da yadda a kullum ake samun rahotannin hare-haren ‘yan bindiga a jihar Kaduna, duk kuwa da irin maƙudan kuɗaɗen da jihar ke kashewa wajen samar da tsaro ga jami’an tsaro a jihar.
“Ina mai takaicin ganin yadda duk da ɗimbin kuɗaɗen da muke kashewa a ɓangaren tsaro, amma a ce har yanzu babu wata alamar raguwar hare-haren da ake kai wa jama’a a jihar.”
Daga nan sai ya roƙi gwamnatin tarayya ta ɗauki matasa 774,000, wato a ɗauki 1,000 daga kowace ƙaramar hukuma, domin ayyukan inganta tsaro a Najeriya.
Mijina na taramin gajiya da yawan jima’i, na gaji da auren haka nan – Inji matar  Lawal a Kotu
A ranar Juma’a ne Olamide Lawal ta shigar da kara a kotun gargajiya na Grade ‘A’ dake Mapo a Ibadan inda ta roki kotu ta warware aurenta na shekara 14 da mijinta Saheed Lawal.
Olamide ta kuma roki kotun ta hana Lawal kiranta a wayan salula da kawo mata ziyara gidanta.
A bayanin da ta yi  Olamide ta ce mijinta mashayin giya ne sannan hariji ne wajen  jima’i, yana lallasa ta matuka a duk lokacin da suka yi arangama wajen saduwa.
Ta ce a duk lokacin da Lawal ya sha giya sai ya lakaɗa mata dukan sannan ya tilasta ta dole su sadu ko tana so ko bata so.
“Duk da haka Lawal baya kula da ni ko ‘ya’yan da muka haifa tare.
Olamide ta ce ta gaji da auren mijin dake dukan ta, tilasta wajen yin jima’i sannan da rashin kula da iyalansa.
Lawal ya yarda da duk abin da Olamide ta faɗi a  a kotun sannan ya roki kotu ta taimaka wajen bai wa Olamide hakuri domin har yanzu yana son matar sa.
Lawal wanda tela ne ya yi alƙawarin cewa  daga yanzu yayi sallama da kwankwaɗan giya kuma zai riƙa kula da iyalan sa matuƙa daga yanzu kuma zai daina lallasa ta da tsumagiya kamar yadda yake yi a baya.
Akintayo ya hori ma’auratan da su je su ci gaba da zaman lafiya a tsakanin su.
Akintayo ya ce za a ci gaba da shari’a ranar 1 ga Maris.
Matasa su daina tunanin yin ilmi don samun aikin gwamnati -Buhari
Shugaba Muhammadu Buhari ya shawarci matasan Najeriya cewa su yi watsi da tsohuwar al’adar yin ilmi don a samu aikin gwamnati.
Da ake tattaunawa da shi a Gidan Talabijin na Channels a ranar Laraba da dare, Buhari ya ce yin ilmi ba wata hanya ba ce garanti da matashi zai ce sai ya samu aikin gwamnati.
“Ina fatan idan matasa je makarantu, idan sun yi ƙoƙari sun samu ilmi har sun samu digiri, to su daina tunanin sai sun yi aikin gwamnati.
“Ka daina dogaro da gwamnati ta ba ka aiki idan ka yi ilmi.
Shi ilmi ana yin sa ne don mutum ya fayyace hanyoyin da zai warware wa kan ka matsalolin rayuwa.
To ta nan ne za ka fi marar ilmi tunani.” Inji Buhari.
“Tsohuwar ɗabi’a ce tun ta zamanin mulkin Turawa, lokacin ne ake tunanin a yi ilmi don a samu aikin gwamnati, a mallaki mota.”
Najeriya na fama da matsalar yawan marasa aiki, kamar yadda ƙididdigar Hukumar Ƙididdigar Alƙaluman Bayanai (NBS) ta sha bayyanawa.
A ƙarshen shekarar 2020, NBS ta ce kashi 33.3 na ‘yan Najeriya masu ƙarfin iya yin aiki, ba su da aikin yi.
Wato kusan matashi miliyan 23.3 kenan, ko kuma kashi 1 bisa 3 na su.
Cikin watan Yuni 2021, ne kuma Ministan Wasanni Sunday Dare ya ce za a buɗe rajistar neman aiki ga matasan Najeriya.
A wancan lokacin dai Ministan Harkokin Matasa da Wasanni,  Sunday Dare, ya bayyana cewa zai shige a gaba domin tabbatar da cewa an bude rajistar matasa marasa aikin yi a kasar nan.
Wannan rajista da za a bude, Dare ya ce za ta saukake wa  matasan kasar nan hanyoyin nema da samun aiki.
Ya ce tunanin bude rajistar ya biyo bayan kisan da aka yi wa wata matashiya a yayin da ta fita neman aiki a Uyo, babban birnin jihar Akwa Ibom, a makon da ya gabata.
Yayin da ya ke mika ta’aziyya da jimamin rashin matashiyar mai suna Iniobang Umoren ga iyayen ta, Dare ya ce babban abin bakin ciki ne da tsananin tausayi kisan yarinyar, wadda wani mai suna Akpan ya yi.
Sannan kuma ya gode wa kawayen yarinyar da sauran jama’ar da su ka yi matukar kokarin fallasa wanda ya kashe ta.
Ministan Matasa Wasannni ya ce, “zan jagoranci hakilon ganin an bude Rajistar Tattara Sunayen Matasa Marasa Aiki, wadda za ta kasance a karkashin Rajistar Kididdiga ta Kasa.
A Najeriya dai ana fama da rashin aiki, inda cikin 2030 Hukumar Kididdigar Alkaluman Bayanai ta Kasa, NBS ta ce rashin aikin yi ya kai kashi 33.3.
Lamarin ya kara tsanani ne saboda shi ma malejin tsadar rayuwa da tsadar kayan abinci sun kara cillawa sama.
Ƴan sanda sun ceto mutum 97 a Zamfara
Rundunar ‘yan sandan jihar Zamfara sun ceto mutum 97 dake tsare a hannun ‘yan bindiga a dazukan dake yankin ƙaramar hukumar Tsafe da Shinkafi.
Kwamishinan ‘yan sandan jihar Ayuba El-kana ya sanar da haka a taron manema labarai ranar Talata a garin Gusau.
El-kana ya ce rundunar ta yi nasarar ceto wadannan mutane ne a dalilin aiyukkan da jami’an tsaro suka rika yi a kananan hukumomin Shinkafi, Zurmi da Birnin Magaji  da kuma mabuyar shahararren ɗan bindiga Bello Turji.
Kamfanin Dillancin Labaran Najeriya NAN ta ruwaito cewa a ranar 3 ga Janairu rundunar ƴan sandan dake aiki a yankin Shinkafi sun samu labarin cewa wasu masu garkuwa da mutane sun gudu sun bar mutanen da suka yi garkuwa da su a daji.
Tare da hadin gwiwar kungiyar ‘yan banga da wasu tubabbun ‘yan bindiga rundunar ‘yan sandan ta yi nasarar ceto mutum 68.
Sakamakon bincike ya nuna cewa mutanen sun yi sama da watanni uku a hannun maharan.
Daga cikin wadanda jami’an tsaron suka ceto akwai maza manya 33, yara maza 7, yara mata 3, da mata 25 inda a ciki akwai masu ciki da masu shayarwa.
‘Yan bindigan sun sato wadannan mutane daga kauyukan dake kananan hukumomin Magarya, Maradun da Gusau a jihar Zamfara sannan da kauyukan dake karamar hukumar Sabon Birni a jihar Sokoto.
Bayan haka El-kana ya ce a wannan rana kuma ‘yan sandan dake aiki a yankin Tsafe sun ceto mutum 29 dake tsare a dajin Kalgo a karamar hukumar Tsafe.
Bincike ya nuna cewa mutanen sun yi sama da kwanaki 60 a hannun ‘yan bindiga sannan sun sato su daga kauyuka 3.
Kauyukan sun hada da  Adarawa, Gana da Bayawuri dake karamar hukumar Gusau.
Daga cikin wadanda aka ceto akwai yara maza 5 da mata 25 inda a ciki akwai masu ciki da masu shayarwa.
Ya ce rundunar ta gano cewa shahararren mai garkuwa da mutane Ado Aleru ne ya yi garkuwa da wadannan mutane.
El-kana ya ce an kai mutanen asibiti domin likitoci su duba su sannan daga nan za su damka su hannun gwamnatin jihar Zamfara kafin a maida da su garurruwan su.
APC ta maida wa Shehu Sani martani, ta ce Kaduna ba ta masu ‘kashe wando a yanar gizo ba ce’
Jam’iyyar APC ta maida wa sanata Shehu Sani martani inda ta ce shugabancin jihar Kaduna ba ta masu kashe wando bane a yanar gizo.
Martanin wanda Tanko Wusono ya rubuta ya yi suka ga jam’iyyar PDP cewa har yanzu jam’iyyar bata daura kambu da banten iya kada APC a jihar Kaduna ba.
A hira da sanata Shehu Sani yayi da da wata gidan Radiyo wanada jaridu da dama suka wallafa, sanatan ya ce babban burin sa yanzu shine ya dare kujerar gwamnan Kaduna domin ya tsaftace jihar daga abin da yakira kazantar da gwamnatin APC ta kawo jihar.
” Bani da kudin da zan biya deliget su zabe ni amma, domin kudin da ke narka wa deliget su yi zabe ne ya jefa mu cikin halin da muke ciki a kasar nan.
” Idan talakawa suka zabe ni, da kudi ba kudi zan yi nasara.”
” Na zauna da masoyana kuma duk sun amince min in fito in yi takarar gwamnan Kaduna a 2023 kuma na amince zan fito takaran domin in wancakalar da dan lele kuma zabin gwamnan jihar da kuma shiga gidan gwamnati inda za a rantsar da Kwamared a matsayin gwamnan da zai kawo sauye-sauye, wanda zai share duk wata kazantar da suka kawo jihar da sunan ci gaba.
Sai dai kuma Jam’iyyar APC ta jihar Kaduna ta maida masa da kakkausar Martani inda Sakataren yada labarai na  jam’iyyar Tanko Wusono ya ce mutanen Kaduna ba za su bari wasu marasa gaskiya su mayar da su baya ba.
” Tun a watan Mayun 2015, jam’iyyar APC ta dora jihar Kaduna a kan turbar ci gaba mai dorewa da ci gaba.
Ta hanyar gyare-gyaren manufofi da dokoki da ayyuka na zahiri.
” 2023 za ta kara tabbatar da cewa jihar Kaduna ba fage ce ga wadanda ba su taba gudanar da komai ba a jihar, wadanda ba su san me ake nufi da ci gaba ba sannan kuma da wadanda suka dauka shugabantar jama’a musamman jiha irin ta Kaduna wasan kwaikwayo ne.
” Jihar Kaduna ba jiha bace ta wadanda kullum sai yin burga da kurin sun san jihar sun yi aiki a jihar amma babu wani abu da zai nuna cewa wai gwanaye a jihar, haka kuma ba jiha bace ta irin wadanda kaddara ta kaisu ga kujerar gwaman amma maimakon su maida hankali wajen  inganta mutane sai suka karkata zuwa rangada kwalliya suna kokuwar neman sarauta da jijji da kai, ko ku, a jiha ta wadanda a kullum sai da su rika tsince-tsince suna kashe wandu a yanar gizo.
FARGABAR KORONA: An gindaya tsauraran sharuɗɗa ga masu kai ziyara Fadar Shugaban Ƙasa
Sakamakon ɓarkewar cutar korona a Fadar Shugaban Ƙasa, Gwamnatin Najeriya ta fito da wasu sabbin matakan ƙa’idoji kauce wa sake kamuwa, waɗanda tilas masu kai ziyara za su cika kafin a bari su shiga fadar Aso Rock Villa.
Premium Times ta buga labarin ɓarkewar cutar korona a Fadar Shugaban Ƙasa da kuma yadda gwamnati ta ɓoye labarin ɓarkewar, har sai bayan da aka fallasa tukunna.
Duk da Kakakin Yaɗa Labaran Shugaban Ƙasa Garba Shehu ya tabbatar da ya kamu da cutar, ya ƙi tabbatar da ƙanuwar sauran hadiman da aka ruwaito cewa su ma sun kamu ba.
Hakan ya nuna yadda ake zaman ɓoye wa ‘yan Najeriya sirri a Fadar Shugaban Ƙasa, tun daga lokacin mulkin marigayi Umaru ‘Yar’Adua har zuwa mulkin Buhari.
Sabbin Ƙa’idojin Shiga Villa:
Da ya ke wa manema labarai jawabi a ranar Lahadi, Shehu ya bayyana cewa sabbin sharuɗɗan dai an kafa su ne domin hana sake ɓullar korona a kusa da Shugaban Ƙasa.
Shehu ya ce ba an kafa matakan ba ne ga gwamnonin da ke don kai wa Shugaban Ƙasa ziyara ko wasu manyan baƙi ba ne kaɗai.
Ya ce an gindaya dokakin ne a kan duk ma wani mai don kai ziyara cikin Fadar Shugaban Ƙasa.
“Tabbas an fito da sabbin dokokin hana sake ɓarkewar cutar korona a Fadar Shugaban Ƙasa.
Wato su ne kafa ƙa’idoji ga duk wani mai kai ziyara a fadar, waɗanda tilas sai ya cike su kafin ya samu iznin shiga.
“Duk wani mai kai ziyara a cikin Fadar Shugaban Ƙasa, kai ko da ba Shugaban Ƙasa ɗin zai gani ba, to tilas sai an yi masa gwajin korona a daidai ƙofar shiga fadar.
“A kyauta ake yin gwajin, don haka babu wanda za a ce sai ya biya kuɗi.
Amma fa wannan doka ta ɗan wani lokaci ce, ba ta dindindin ba ce.
Za a cire dokar da zarar abubuwa sun daidaita.
Kuma dama hakan ake yi a fadar gwamnatin ƙasashe da dama.”
Ya ce gwamnati na ci gaba da ƙara jaddada cewa yin allurar rigakafi ce kaɗai maganin hana kamuwa da cutar, kuma ta na kira jama’a su riƙa yin kaffa-kaffa yayin bukukuwan sabuwar shekara.
FUSHI: Rashin hakuri ya sa wani tsohon direba, Muhammadu ya kashe tsohuwar matarsa da wuka a jihar Adamawa
A ranar 1 ga Janairun 2022 ne rundunar ƴan sandan jihar Adamawa ta cafke wani magidanci Muhammed Alpha mai shekara 57 bisa zargin kashe matarsa Hamsatu mai shekara 40 da wuka.
Shi dai Muhammed direban motar haya ce kuma ya auri Hamsatu shekaru 20 da suka wuce kuma suna da ƴaƴa takwas tare.
Jami’in hulda da jama’a na rundunar Sulaiman Nguroje wanda ya sanar da haka ranar Lahadi ya ce Muhammed ya kashe matarsa ranar da aka shiga 1 ga watan Janairun  2022 a kauyen Lande dake karamar hukumar Gombi.
Nguroje ya ce Muhammed ya aikata wannan aika-aika ne a lokacin da ya dawo gida ya iske matarsa Hamsatu ta cire fallen falankin kofar gidan su ta saka a kofar ɗakin ta.
“Dama can Muhammed ya saki Hamsatu saboda rashin zaman lafiya a auren su.
“Bayan sakin sai Hamsatu ta nemi gida kusa da gidan tsohon mijinta tana zama.
Nguroje ya ce cikin fushi Muhammed ya dauki sharbebiyar wuka ya je ya caka wa Hamsatu a wuya nan take Hamsatu ta fadi jini na feso wa daga wuyan ta.
Ya ce dakacen kauyen Lande Malam Jauro  Boka ya kawo karar abinda Muhammad yayi ofishin ‘yan sanda dake Gombi.
Nguroje ya ce Hamsatu ta rasu bayan an kaita asibiti cikin gaggawa amma Muhammed na tsare a ofishin ‘yan sanda.
Kwamishinan ‘yan sandan jihar   Mohammed Barde ya bada umurnin gudanar da binciken abinda ya faru cikin sirri sannan ya hori mutane da su daina daukan doka a hannun su a duk lokacin da ransu ya  ɓaci.
RASHIN TSARO: Ƴan bindiga sun kashe sojoji shida, ɗan sanda ɗaya da wasu mutane 13 a cikin  mako daya a Najeriya
Akalla mutum 20 ne ‘yan bindiga suka kashe daga ranakun 26 ga Disambar 2021 zuwa 1 ga Janairu 2022.
Bisa ga ƙididdigar da aka yi an samu raguwar akalla kashi 80 cikin 100 akan waɗanda aka kashe a makon jiya a kasar.
Daga ckin mutum 20 din da aka kashe a makon da ya gabata akwai sojoji shida, dan sanda daya sannan da Wani basarake.
PREMIUM TIMES ta tattaro adadin yawan mutanen da aka kashe daga rahotannin da jaridu suka wallafa kamar haka.
‘Yan bindiga sun kashe mutum 16 sannan sun yi garkuwa da mutane da dama a wasu kauyukan jihar.
A ranar Lahadin da ya gabata ‘yan bindiga sun kashe mutum 7 sannan suka yi garkuwa da mata 33 a kauyuka bakwai dake karamar hukumar Gusau.
Wadannan kauyuka sun hada da Geba, Kura, Duma, Gana, Tsakuwa, Gidan Kada da Gidan Kaura.
Da dama dake zama a karamar hukumar sun nemi mafaka a Damba Estate dake cikin garin Gusau.
Bayan haka ‘yan bindigan sun kai farmaki kauyen Gada dake karamar hukumar Bangudu inda suka kashe wani sarki a gundumar mai suna Umaru Bawan-Allah da wasu mutum biyar ranar Laraba.
Sakataren masarautar Bangudu  Usman Ahmad ya bayyana cewa maharan sun far wa kauyen da misalin karfe daya na dare ne
A ranar Litinin makon jiya mahara suna kashe mutum daya a taron karshen shekara da ake yi a kauyen Igbaye jihar Osun.
Wani jami’in tsaro wanda baya so a fadi sunansa saboda tsaro ya ce an kashe mutumin ne a dalilin rashin jituwan da aka samu a tsakanin wasu mutane a wurin taron.
Jami’in tsaron ya ce mutumin ya rasu a lokacin da likitoci ke duba shi a asibiti.
Jihar Barno
Sojoji 6 ne ‘yan bindiga suka kashe a ranar Alhamis a lokacin da dakarun hadin gwiwa na kasa da kasa suka fatattaki ‘yan ta’addan Boko Haram da ƴan kungiyar ISWAP a kauyen Mallam Fatori da ke kusa da tafkin Chadi.
Wani jami’in tsaro ya ce dakarun sojoji sun kashe ‘yan Boko Haram 22 a arangamar da aka yi.
‘Yan bindiga sun kashe ɗan sanda ɗaya a kauyen Ihiala dake jihar Anambra
Ɗan sandan ya gamu da ajalinsu ne a lokacin aikin sa wajen yin rakiyar wasu jami’an asibitin dake aiki a kauyen ranar Larabar da ya gabata.
Jihar Delta
Mutum uku ne suka rasa rayukansu a wani harin da ‘yan bindiga suka kai a tashar motoci dake jihar Delta ranar Alhamis din makon jiya.
Kakakin rundunar ‘yan sandan jihar Bright Edafe Wanda ya sanar da haka a wani takarda da aka raba wa manema labarai ranar Juma’a ya ce rundunar ta yi batakashi da wasu ‘yan fashi da makami da suka kawo hari tashar motoci dake karamar hukumar Udu.
Shugaban ƙasa Muhammadu Buhari
A ziyarar da ya Kai jihar Barno ranar 24 ga Disambar 2021 shugaban ƙasa Muhammadu Buhari ya bayyana cewa rashin kawo karshen rashin tsaro ka iya hana a samu ci gaba a fannin tattalin arzikin kasa.
MUTUWA TA RATSA SARAKUNA: Ta ɗauki ran Olubadan na Ibadan a farkon 2022
Babban Basaraken ƙasar Ibadan, Olubadan Saliu Adetunji ya rasu.
PREMIUM TIMES ta samu tabbacin rasuwar basaraken ne daga bakin majiyar da ta roƙi a ɓoye sunan ta.
Majiyar ta ce babban basaraken na Yarabawan ƙasar Badun ya rasu a Babban Asibitin Koyarwa na Jami’ar Ibadan (UCH), da asubahin ranar Lahadi.
Kakakin Yaɗa Labaran Sarki Saliu Adetunji mai suna Yanju Adegboyega ya shaida wa PREMIUM TIMES cewa ba shi da iznin yin wata magana ko ƙarin haske dangane da mutuwar basaraken, wanda shi ne Sarki na 41 a Ibadan.
An naɗa shi sarauta a ranar 4 Ga Maris, 2016.
Kuma shi ne ɗa na 17 a wurin iyayen sa.
An haife shi a ranar 28 Ga Agusta, 1928.
BINCIKEN TATSAR HANJIN HUKUMAR NDDC:   Buhari ya ce ko sisin kobo mutum ya ci sai ya amayar kuma a ɗaure shi
Shugaba Muhammadu Buhari ya bayyana da kakkausan harshe cewa dukkan waɗanda su ka ci kuɗaɗen Hukumar Bunƙasa Yankin Neja Delta (NDDC) sai sun amayar da su kuma za a hukunta su.
Buhari ya bayyana haka a Jihar Akwa Ibom, a lokacin da ya ke buɗe wani katafaren ginin ɗakin kwanan ɗalibai a Jami’ar Uyo.
“Bari na sanar da ku cewa duk waɗanda su ka ci kuɗin da aka ware domin inganta rayuwar al’ummar Neja Delta, sai sun amayar da kuɗaɗen.
Kuma za a hukunta su.”
Haka Kakakin Yaɗa Labaran Shugaban Ƙasa Femi Adesina ne ya bayyana haka a ranar Alhamis.
Tuni dai Buhari ya bada umarnin a gudanar da binciken ƙwaƙwaf a NDDC, bayan samun rahoton cewa an yi shagalin da kuɗaɗen hukumar ta NDDD.
PREMIUM TIMES Hausa ta taɓa buga labarin yadda aka riƙa watandar maƙudan biliyoyin kuɗaɗe a NDDC.
An kuma gano yadda aka fara wasu ayyuka, amma aka watsar.
Wasu kuma an nemi inda aka ce an fara su, amma ba a samu ko da wuri ɗaya ba a samu inda aka yi su.
Idan ba a manta ba, Ministan Bunƙasa Yankin Neja Delta, Godswill Akpabio  ya taɓa cewa masu wawurar kuɗaɗe a NDDC sun maida kuɗaɗen hukumar kamar wata na’urar cirar kuɗi ta ATM machine, inda kowa ke cirar kudade irin yadda ya ga dama.
Adesina ya ce Hukumar Bunƙasa Yankin Neja Delta (NRC) ta gina gidan kwanan ɗaliban da Buhari ya bude a jami’ar.
ƘUDIRIN GYARAN ZAƁE DA MAJALISAR DATTAWA: Hanyar jirgi daban, ta mota daban -Sanata Adamu
Sanata Abdullahi Adamu ya bayyana cewa babu ruwan sanatoci da dokar gyaran zaɓe, bai kamata su tsoma hannun su a sha’anin zaɓen fidda-gwani ba.
Adamu wanda ke wakiltar yankin Jihar Nassarawa ta Yamma, ya shaida wa manema labarai a Lafiya cewa ya yi farin ciki da Shugaba Muhammadu Buhari bai sa wa dokar hannu ba.
Adamu ya ce bai ga dalilin da zai sa Majalisar Dattawa ta shiga lamarin da ya shafi tsarin zaɓen fidda-gwanin jam’iyyun siyasa ba.
“Kowace jam’iyya ta na da dokokin ta da tsarin ta.
Don me za a ce sai an ce ga yadda jam’iyya za ta yi zaɓen fitar da gwanin ta.
“Na yi murna da farin ciki ganin Shugaba Buhari ya yi zurfin tunani da hangen nesa, har ya ƙi sanya wa ƙudirin hannu domin ya zama doka.
“Ina mamakin yadda za a zaɓi mutum ya zama sanata a ƙarƙashin wani tsari.
Amma bayan ya hau ya yi ƙememe ya ce sai an canja tsarin.” Inji Adamu, wanda tsohon gwamna ne a jihar Nasarawa, kuma ɗan jam’iyyar APC ne.
Ya ce idan majalisa ta koma zama a cikin Janairu, za a zauna a san abin yi a kan batun sauran baturuwan da ke cikin ƙudirin.
Cikin makon jiya ne Kakakin Shugaba Buhari ya ce tantagaryar rashin mutunci ne idan ‘yan majalisa na APC suka nemi tirsasa dokar da Buhari ya ƙi sa wa hannu.
Fadar Shugaban Ƙasa ta bayyana cewa zai yi wahalar gaske a ce mambobin Majalisar Tarayya da na Dattawa daga ɓangaren APC su goyi bayan tirsasa kafa dokar da Shugaba Muhammadu Buhari ya ƙi sa wa hannu, saboda tilas su yi biyayya ga jam’iyyar su.
Kakakin Yaɗa Labarai na Buhari, Femi Adesina ne ya bayyana haka a ciki wata tattaunawa da gidan Talabijin na Channels ya yi da shi.
Adesina ya ce duk tantagaryar rashin mutuncin ‘yan majalisa na ɓangaren APC, ba su yi gangancin bijire wa Shugaba Buhari ba.
Jam’iyyar APC ce dai ke da mafi rinjayen mambobin Majalisar Tarayya da mafi rinjayen Sanatoci.
Ciki makon jiya ne Buhari ya sa ƙafa ya yi fatali da Ƙudirin Gyaran Dokar Zaɓe na 2021, bayan da majalisa ta aika masa tun a ranar 29 Ga Nuwamba, domin ya sa hannu.
Sai dai kuma an haƙƙaƙe cewa gwamnonin Najeriya ne su ka ja ra’ayin sa har ya ƙi sanya wa dokar hannu, saboda batun zaɓen fidda-gwani da ƙudirin ya ce za a riƙa yin ‘yar rinƙe, maimakon wakilan jam’iyya su riƙa yi.
Yayin da aka riƙa bayyana cewa wasu sanatoci sun fara rattaba hannun amincewa su yi amfani da ikon da doka ta ba su, su tirsasa kafa dokar, shi kuwa Femi Adesina cewa ya yi zai yi wahalar gaske su iya yin hakan, domin su na APC ne ke da rinjaye.
Adesina ya ce ai batun za su iya tirsasa dokar duk hauragiya ce, domin dai ba za su iya yin haka ɗin ba, kasancewar su jam’iyya ɗaya da Buhari.
Ya ce kamata ya yi tunda Buhari ya ƙi sa wa ƙudirin hannu domin ya zama doka, kamar yadda shi ma doka ta ba shi ƙarfin ikon yin hakan, to kamata ya yi sai a koma a yi maganar mene ne mafita?
Ba wai a riƙa tsugunawa teburin mai shayi ana cewa majalisa za ta tirsasa kafa dokar ba.
Premium Times Hausa ta buga labarin cewa Sanatoci da Mambobin Tarayya za su yi wa Ƙudirin Gyaran Dokar Zaɓe taron-dangi.
Shugaban Majalisar Dattawa Sanata Ahmad Lawan, ya ce sanatoci za su zauna tare da mambobin tarayya domin su samu mafita daga ƙin sa hannun da Shugaba Muhammadu Buhari ya ƙi yi wa Ƙudirin Gyaran Dokar Zaɓe na 2021.
Lawan ya bayyana haka a ranar Laraba a majalisa, kwana ɗaya bayan Shugaba Buhari ya aika masu da wasiƙar ƙin sa wa ƙudirin hannu.
Lawan ya ce a yanzu dai Majalisar Tarayya na hutu, sai watan Janairu za su koma aikin.
Don haka da zaran an koma aiki, farkon abin da za su yi, shi ne zaman neman mafiya dangane da Ƙudirin Gyaran Dokar Zaɓe.
Tun a ranar Talata Kakakin Majalisar Tarayya ya bayyana matakin da ya ce za su ɗauka tunda Shugaban Ƙasa ya ƙi sa wa dokar hannu.
Kakakin Majalisar Tarayya Femi Gbajabiamila ya bayyana irin mataki da Majalisar Tarayya  za ta ɗauka, ganin cewa Shugaba Muhammadu Buhari ya ƙi amincewa ya sa wa Ƙudirin Gyaran Dokar Zaɓe Hannu.
A ranar Lahadi ce dai wa’adin kwana 30 su ka ya cika, domin Buhari ya sa wa dokar hannu ko ya ƙi.
Tun cikin watan Nuwamba aka aika masa da ƙudirin.
Sai ranar Talata ce Buhari ya aika wa Majalisar Dattawa da Majalisar Tarayya cewa ba zai sa wa ƙudirin hannu ba, saboda batun zaɓen kai-tsaye na ‘yar-tinƙe.
Kakakin Majalisar Tarayya ya ce tunda hutun wata ɗaya za a tafi, Majalisar Tarayya za ta jira sai ta dawo daga hutu sannan ta ga abin da ya fi dacewa ga ƙasar nan.
“Ko ma dai me kenan, kada mu bari garin gyaran doro mu karya ƙugu.
Ƙasar nan ce mafi muhimmanci a gare mu.”
A nasa bayanin, Shugaban Marasa Rinjaye Ndudi Elumelu, ya bada shawarar Majalisa ta gaggauta cire batun zaɓen-kai-tsaye a cikin ƙudirin gyaran zaɓen, sai a sake aika wa Buhari a ranar Talata ɗin kafin lokacin tashi aiki, yadda shi Buharin tilas ya sanya wa dokar hannu.
PREMIUM TIMES ta buga labarin iƙirarin da Sanata  George Sekibo na PDP ya yi cewa, sama da Sanatoci 73 sun rattaba hannun kafa sabuwar dokar zaɓe ta hanyar bijire wa Buhari.
Sanata George Sekibo ya tabbatar da cewa akwai sama da sanatoci 73 waɗanda su ka sa hannun amincewa su tirsasa Shugaba Buhari su tabbatar da Sabuwar Dokar Zaɓe, wadda Buhari ya ƙi rattaba wa hannu domin ta zama doka.
Sekibo ya ce waɗanda suka rattaba hannun sun fito ne daga jam’iyyu daban-daban, kuma ana sa ran sake samun ƙarin wasu da dama.
Sekibo ya nuna damuwar sa a kan don me Buhari zai ƙi yarda a kafa dokar yin zaɓen-kai-tsaye na ‘yar-tinƙi a zaɓukan shugabannin jam’iyyu.
“Najeriya fa ba ƙasar mutum ɗaya ba ce, kuma ba wani kamfanin mutum ɗaya ba ne, ballantana ya ce sai abin da ya ga dama zai yi a kamfanin sa.
“Doka ta ba mu ikon kafa dokar, ko da Buhari bai amince ba, matsawar sanatoci da ke don a kafa ta sun kai kashi 2 bisa 3 na Sanatocin da ake da su 109.
“Sashe na 54 (4) da na 54 (5) ne ya bai wa sanatoci wannan ƙarfin ikon kafa dokar, duk da shugaban ƙasa bai yarda ba.”
PREMIUM TIMES ta buga labarin yadda Buhari ya aika wa Majalisar Dattawa wasiƙar yin fatali da Ƙudirin Gyaran Dokar Zaɓe.
Shugaba Muhammadu Buhari ya aika wa Majalisar Dattawa da ta Tarayya wasiƙar sanar da su cewa bai yarda da Kudirin Gyaran Dokar Zaɓe na 2021 ba, don haka ba zai sa wa dokar hannu ba.
Fatali da ƙudirin na ciki wasiƙar da Buhari ya aika wa Majalisar Dattawa da ta Tarayya a ranar Talata ɗin nan, kuma majalisun biyu duk su ka karanta wasiƙun na shi a zaman ranar Talata ɗin nan.
Shugaban Majalisar Dattawa Ahmad Lawan da Kakakin Majalisar Tarayya, Femi Gbajabiamila ne su ka karanta wasikar ga mambobin majalisar baki ɗaya.
Dama dai tun a ranar Juma’a ne 19 Ga Nuwamba, Majalisar Dattawa ta aika wa Buhari da Ƙudirin Gyaran Dokar Zaɓe ɗin.
A cikin doguwar wasiƙar da Kakakin Majalisar Tarayya, Femi Gbajabiamila ya karanta, Buhari ya bayyana dalilan sa na ƙin sa wa ƙudirin hannu don ya zama doka.
Buhari ya ce ya karɓi shawarwari daga Ma’aikatun Tarayya, Ɓangarorin Hukumomi da Cibiyoyin Gwamnati.
Daga nan ya bayyana batun kuɗaɗe da batutuwan shari’u a matsayin dalilan sa na ƙin sa wa ƙudirin hannu.
“Idan aka yi wa dokokin zaɓen kwaskwarima, to karya karsashin dimokraɗiyya kenan.
Wannan kuwa shi ne ‘yancin da kowace jam’iyya mutum ya ga dama ya shiga ya zama mamba.
“Sai dai kuma a shekara mai zuwa majalisa za ta iya zaɓen hanya mafita idan an dawo daga hutun ƙarshen shekara.
Makonni biyu da su ka gabata ne wannan jarida ta buga labarin cewa Hukumar Zaɓe ta Ƙasa (INEC) ta aika wa Fadar Shugaban Kasa wasiƙar amincewa da Ƙudirin Gyaran Dokar Zaɓe
Hukumar Zaɓe ta Ƙasa (INEC), ta aika wa Fadar Shugaban Ƙasa wasiƙar da batutuwan da Kudirin Gyaran Dokar Zaɓe ya ƙunsa.
Sai dai kuma INEC ta shawarci Shugaba Muhammadu Buhari ya tuntuɓi jam’iyyun siyasa da ɓangarorin jami’an tsaro, dangane da kudirin da aka shigar cewa zaɓen ‘yar-tinƙi jam’iyyu za su riƙa yi a wurin zaɓen fidda-gwanin ‘yan takara.
A ranar 29 Ga Nuwamba ce Majalisar Dattawa ta aika wa Shugaba Buhari Ƙudirin Gyaran Dokar Zaɓe, wanda shi kuma a bisa doka, ya na da kwanaki 30 kacal da zai ɗauka ya sa wa ƙudirin hannu, domin ya tabbata doka kenan.
Shi dai wannan sabon ƙudiri, matsawar Shugaba Buhari ya sa masa hannu, to ya shafe Dokar Zaɓen ta 2010 kenan, wadda ita ce aka yi wa kwaskwarima.
A cikin kwaskwarimar dai an nemi a riƙa yin zaɓen ‘yar-tinƙi wajen fitar da ‘yan takara.
Sai kuma batun suka sakamakon zaɓe ta yanar gizo da sauran na’urori da kafafen sadarwa na zamani.
Shugaban Ma’aikatan Fadar Shugaban Ƙasa, Ibrahim Gambari ne ya rubuta wa INEC wasiƙa, inda ya nemi hukumar ta rubuto shawarwari ga Buhari, kan batutuwan da Kudirin Gyaran Dokar Zaɓe su ka ƙunsa.
Gambari ya shaida wa INEC cewa kada shawarwarin su wuce ranar 3 Ga Disamba.
Batun a koma yin zaɓen ‘yar-tinƙi wajen zaɓuka na fidda-gwanin takarar jam’iyyu ya haifar da ka-ce-na-ce a cikin jam’iyyar APC mai mulki.
Yayin da ‘yan majalisa waɗanda mafi rinjaye ‘yan APC ne, su da ɓangaren Bila Tinubu ke goyon bayan ‘yar-tinƙe, su kuma yawancin gwamnoni sun fi so a bar tsarin yadda ya ke, wato wakilai tun daga mazaɓu har zuwa sama su riƙa yin zaɓen fidda-gwani.
RIKICIN APCn KANO : Hadimin Ganduje ya koma tsagin Shekarau, ya ajiye mukaminsa
Mai baiwa gwamna Abdullahi Ganduje shawara kan harkokin da suka shafi Jiha, Muhammad Shehu, ya ajiye mukaminsa kuma ya koma tsagin Sanata Ibrahim Shekarau.
Hakan yana faruwa ne a ci gaba da rikicin cikin gida da ya dabibaye  Jam’iyyar APCn reshen Jihar Kano.
Shi dai Gwamna Ganduje yana goyon bayan shugabancin Abdullahi Abbas, Malam Shekarau wanda shi ne Sanata mai wakiltar Kano ta tsakiya, yana bangaren Ahmadu Danzago.
Bayan yayi taro da magoya bayansa ranar Talata, a Karamar Hukumar Nasarawa, hadimin na Ganduje, Malam Shehu, ya bayyanawa Yan Jarida cewa ya dawo bangaren Shekarau da dubban magoya bayansa saboda rashin iya shugabanci irin na bangarensu Abdullahi Abbas.
Yace shugabancin Abdullahi Abbas ya fifita wane bangare na Jam’iyyar APCn Karamar Hukumar Nasarawa duk da cewa shi ne jagora mai tarin magoya ‘yan jam’iya a Nasarawa.
Malam Shehu yace sun dawo bangaren Shekarau ne domin su taimakawa tafiyar siyasar sanata Barau Jibrin, mai neman takarar gwamna a Kano a Shekarar 2023.
A yanzu Barau Jibrin shi ne sanata mai wakiltar Kano ta Arewa.
Malam shehu shi ne jami’in gwamnati na farko da ya fito fili ya bayyana goyon bayansa ga tsagin Shekarau tun bayan da kotu ta kore shuwagabannin jam’iya da Abdullahi Abbas ya ke yi wa jagoranci.
KORONA: Mutum 859 sun kamu, mutum 2 sun mutu ranar Litini a Najeriya
Hukumar dakile yaduwar cututtuka ta kasa NCDC ta bayyana cewa mutum 859 sun kara kamuwa da cutar sannan mutum 2 sun mutu ranar Litini.
Hukumar ta ce an gano wadannan mutane aa jihohi 13 da Abuja.
Zuwa yanzu mutum 238,420 suka kamu, an sallami mutum 212,770 sannan akwai mutum 21,989 dake dauke da cutar.
Cutar ta yi ajalin mutum 3,024 a kasar nan.
Yaduwar cutar
Legas – 92,683, Abuja-26,967, Rivers-14,305, Kaduna-10,456, Filato-10,178, Oyo-9,776, Edo-7,337, Ogun-5,676, Kano-4,646, Akwa-ibom-4,487, Ondo-4,851, Kwara-4,208, Delta-4,710, Osun-3,107, Enugu-2,901, Nasarawa-2,517, Gombe-2,784, Katsina-2,377, Ebonyi-2,062, Anambra-2,489, Abia-2,121, Imo-2,310, Bauchi-1,854, Ekiti-1,898, Benue-1,907, Barno-1,532, Adamawa-1,157, Taraba-1,077, Bayelsa-1,293, Niger-1,056, Sokoto-810, Jigawa-627, Yobe-502, Cross-Rivers-696, Kebbi-470, Zamfara-375, da Kogi-5.
Bayan haka hukumar dakile yaduwar cututtuka ta ƙasa NCDC ta bayyana cewa mutum 49 ne ke dauke da kwayoyin cutar korona samfurin Omicron a Najeriya zuwa yanzu.
Manajan kula da shashen yaɗuwar cututtuka na Hukumar NCDC, Luka Lawal, ne ya sanar haka a taron da ya yi da manema labarai a Abuja.
Lawal ya ce daga ranar Litini Najeriya ta zama ƙasa ta uku a jerin kasashen Afrika da samfurin Omicron ta fi yawa baya ga kasashen Afrika ta Kudu dake da mutum 1,296 da Botswana dake da mutum 291.
Bayyanar Korona samfurin Omicron
Idan ba a manta ba a ranar 1 ga Disambar 2021 Najeriya ta shiga jerin kasashen duniya da samfurin Omicron ta bayyana.
Cutar ta fara bullowa a kasar Afrika ta Kudu inda bayan haka kungiyar kiwon lafiya ta duniya WHO ta sanar cewa cutar ya zama abin damuwa.
A Najeriya hukumar NCDC ta fara gano cutar a jikin wasu matafiya baki da suka shigo Najeriya daga Afrika ta Kudu.
Daga baya hukumar ta ce cutar ta ci gaba da yaduwa a kasar nan.
Zuwa yanzu samfurin Delta ce ta fi yaduwa a Najeriya inda a ranar 20 ga Disambar 2021 mutum 2,237 suke ɗauke da ita.
Don Korona ta kama hadiman Shugaban Ƙasa ai ba wani abin mamaki ba ne, mutane ne kamar kowa -Fadar Shugaban Ƙasa
Fadar Shugaban Ƙasa ta bayyana cewa hadiman Shugaba Muhammadu Buhari ai mutane ne kamar sauran mutane.
Don haka ba wani abin mamaki ba ne don wasun su sun kamu da cutar korona.
Femi Adesina ya ce, “dukkan hadiman Shugaban Ƙasa Buhari da suka kamu da cutar korona, sun killace kan su a gidajen su.”
Haka Femi Adesina ya bayyana a tattaunawar sa da gidan talbijin na Channels.
A ranar Asabar Premium Times ta buga labarin cewa wasu hadiman Buhari da ke aiki a Fadar Shugaban Ƙasa sun kamu da cutar korona.
Waɗanda su ka kamu ɗin dai sai fadar shugaban ƙasa ɗin ta yi shiru da bakin ta, ba ta sanar ba.
Har sai bayan labarin ya fita a kafafen yaɗa labarai sannan Fadar Gwamnatin Tarayya ta sanar.
Majiya ta bayyana har da sunan Lai Mohammed Ministan Yaɗa Labarai a cikin waɗanda su ka kamu.
Sai dai kuma daga baya Lai ya shaida wa Premium Times cewa shi korona ba ta kama shi ba, kuma ba ta kwantar da shi ba.
Sai dai Garba Shehu ya tabbatar da cewa ya ɗan kamu, kuma ya killace kan sa.”
Ya ce a yanzu haka har ma ya kusan kammala kwanakin killace kan sa da ya yi, amma ba shi da hujjar ko har yanzu akwai sauran cutar a jikin sa ko babu.
“Ba ni da haƙiƙanin sanin halin da zan ce na ke tukunna.
Amma dai na ɗan kamu da korona kaɗan.
Kuma Ni dai garau na ke jin kai na.
A sani na an yi min alluran rigakafin korona guda ukun da ake yi.
Yanzu haka ma na gama ɗan gudun motsa jikin da na saba yi a kullum.
“Ka san wani abin ɗaure kai dangane da wannan cutar, masana kimiyya ne za su auna ka su ce babu sauran ta a jikin ka, ko kuma akwai.
“Yanzu dai na killace kai na.
Kuma zan koma domin a tabbatar ko ta fita daga jiki na ko akwai saura.
Na gode da kuma tuntuɓe ni.”
Femi Adesina kuwa cewa ya yi “Hadiman Shugaban Ƙasa ba wasu irin mutane ba ne daban.
Ba wani abin mamaki ba ne don sun kamu da cuta, domin su ma mutane ne kamar kowa.
Za su iya yin rashin lafiya da dukkan wasu cututtukan da sauran jama’a za su iya kamuwa.
Kwanan nan za a ƙara ɗaukar matasan N-Power 400,000 – Minista Sadiya
Ministar Ayyukan Agaji, Jinƙai da Inganta Rayuwa, Sadiya Farouq ta bayyana cewa kwanan nan za a ƙara ɗaukar matasan N-Power 400,000.
Ta yi wannan albishir ne ranar Laraba a Kano, lokacin da ta ke jawabi wurin rufe kwas ɗin horas da matasa fasahar N-Knowledge a Kano, waɗanda aka kammala horar da su a ƙarƙashin Rukunin C.
Minista Sadiya ta ce ƙarin matasa 400,000 ɗin da za a ɗauka duk su na cikin matasa miliyan ɗaya da Shugaba Muhammadu Buhari ya amince a samar wa tudun-dafawa a ƙarƙashin shirin N-Power.
“Shirin Kashi na C1 ya ƙunshi matasa 510,000, sai Kashi na C2 da za a ɗauka kwanan nan, su kuma 400,000 ne.” Inji Minista.
Sadiya ta ce, “Tsarin N-Knowledge shiri ne da aka ƙirƙiro shi domin horar da matasa 20,000 fasahar ayyukan kwamfuta masu tafiya da zamani, tare da ba su takardun shaidar ƙwarewa a fannonin da su ka  samu horo a kai, ta yadda za su iya samun ayyukan dabarun fasahar zamani a cikin ƙasar nan da sauran ƙasashen duniya.
“Kuma za su samu ƙwarewa sosai wajen dabaru da fasahar ƙirƙirar ababen samar da ci gaba da kuma dabarun sana’o’in hannu a zamanance a cikin ƙasa ko sauran ƙasashen duniya.”
Daraktan Harkokin Kuɗaɗe Muhammad Sambo ne ya wakilci Minista a bikin yaye matasan su 3,000 da aka yi ranar Laraba a Kano, waɗanda aka zaɓo daga cikin dukkan jihohin Arewa maso Yamma.
Ya ce a yanzu an horas da matasa 13, 000 a faɗin ƙasar nan.
Kuma ana nan za a zaƙulo cikon ragowar 7,000 daga ko’ina cikin ƙasar nan.
Shin kona takardar da aka jika shi da zuma na korar macizai?
Binciken DUBAWA
Zargi: Wai kona takardar da aka jika a zuma na da lahani ga irin dabbobin da ke rarrafe kuma yana iya korar macizai daga gidaje ko muhallin da suka boye
Bayan mutuwar wata ma’aikaciya a ofishin dakarun sojin saman Najeriya sakamakon sarar maciji a bayin gidanta da ke Abuja, rahotannin macizai a bayi sun karu sosai a shafukan intanet, abin da ya sanya tsoro a zukatan ‘yan Najeriya har ya yi sanadiyyar bullowar shawarwari daban-daban dangane da yadda jama’a za su kare kansu daga macizai, su kuma kore su daga gidajensu da muahallin su.
Daya daga cikin irin wadannan sakonnin ya ce idan har aka kona takardun da aka jika a cikin zuma, zai kori macizai daga gidaje da ofisoshi domin hayakin na korar sa.
“ Ku kona takardar da aka tsuma a zuma a tsakar gida/ko ofishi.
Bar kofofi a bude dan macizan su fita domin warin zuman na da karfi kuma ya na tayar mu su da hankali tare da hadarin gaske,” a cewar rubutun.
Hoton da aka sanya bayanin tare da hoton maciji ya shawarci mutane da su raba da ‘yan uwa da abokai domin a fadakar da mutane.
Da muka cigaba da bincike a shafin Facebook, nan ma mun ga labarin a shafin wani mai suna Sure Truth wanda shi ma ya ke tabbatarwa jama’a da tasirin kona takardar wajen korar maciji.
Labarin da Sure Truth ya rubuta a shafin shi da ke ikirarin cewa yana bayar da “nagartattun bayanai dangane da yadda ake kula da lafiyan jiki, da rayuwan iyali da ma mafi mahimmanci ganyayyaki na gargajiya irin wadanda ake shukawa a gida wadanda ke maganin cututtukan da ba sai an sha mu su na asibiti ba,” ya sa mu an raba shi har zuwa 1,700 kuma mutane sama da 500 sun nuna amincewarsu da labarin a yayin da wasu 190 su a yi tsokaci.
Wannan zargin ya sake bayyana a shafin Boboye Oyeyemi, PhD babban darektan Hukumar Kiyaye Haddurukan kan Hanya na Tarayya wato Road Safety (FRSC)
Binciken da Dubawa ta yi ya nuna mata cewa kona takardar da aka jika da zuma hanya ce kawai na gane ko zumar mai kyau ne, bayan haka babu wata hujjar da ta nuna cewa kona takardar da aka jika da zuma na kora macizai.
Doug Sofranko kwararre kan dabbobi masu rarrafe ko tafiye da cikinsu, wato herpetologist a turance, ya ce babu shakka da ma akwai abubuwan da ake zargi wai suna koran macizai kamar zancen kona takardar da aka jika a zuma, alhali kuma ba ya mu su komai.
“Kona zuma ba ya aiki, haka ma kafur duk ba su aiki.
Sinadaran da ke cikin kafur na da lahani sosai ga dabbobi da kwari amma bai ma maciji komai.
Ban san me ya sa mutane suke ganin kamar yana aiki ba –  ba ya yi,” ya ce.
Sofranko y ace macizai ba kaman ‘yan adam ba ne ba su iya jin wari dan haka ba za su iya yin amfani da hancinsu su san wai akwai hadari a gabansu ba.
“Macizai ba su jin wari ko kanshi kamar mu.
Dan haka hancinsu ba zai iya sanar da su cewa akwai wani hadari dake tafe ba.
Ba su iya gane wari ko kamshi kamar mutane da sauran dabbobi,” ya ce.
Maciji na amfani da harshen shi ne ya lashi kasa ko iska dan jin wari.
Idan har harshen ya lashi abu, akwai wani abu a saman bakinsu da ake kira Jacobson’s ko kuma Vomeronasal organ.
Wannan ne ke baiwa maciji damar bin ganima sakamakon warin da suka bari a baya ko kuma ya nemi mata/miji
“Wannan na nufin idan har maciji zai ji wari sai dai ta baki ,” a cewar Kurt Schwent farfesa na illimin dangatakar halitta da muhallinsu da kuma sauyin halitta na jami’ar Connecticut.
Ko da shi ke, Sofrano ya ce ana iya hana macizai zuwa kusa da gidaje da muhallin da ke kewaye da su dan kaucewa hadarin da su ke da shi ga iyali, da dabbobin da ake ajiyewa a gida da ma muhalli.
“Banda tsabtace muhalli, babu wata hanyar da mutun zai iya hana macizai zuwa gidan.
Hakan ya kunshi sharar gida da muhalli a bar ko’ina da sarari ta yadda ba zasu sami wani wurin buya ba.
Dan haka a yanka ciyawa, a gyara Katanga da jinkan da suka bude.
Ka da a rika zubar da shara a kasa da sauran abubuwan da ka iya kiran beraye ko abubuwan da macizan za su yi wa kallon abinci ko ganima.
Yana da mahimmanci kuma a yi feshi a-kai- a-kai dan kariya daga macizan.
Babu wata hujjar da ta nuna cewa kona takarda cikin zuma na iya koran macizai.
Warin ba shi da wani lahani ga maciji.
SHARAR DAJI: Sojoji sun damƙe baƙin-haure ‘yan bindiga, sun karkashe wasu da dama a Benuwai, Nasarawa da Taraba
Hedikwatar Tsaro ta Sojojin Najeriya ta ce Sojojin Operation Whirl Stroke a Jihohin Benuwai, Nasarawa da Taraba sun kama baƙin-haure 16 da su ka tsallako daga Jamhuriyar Nijar su na kai hare-hare.
Sanarwar ta ce an kama su a wurare daban-daban cikin jihohin tsakiyar Najeriya.
Daraktan Yaɗa Labarai na Hukumar Tsaron Najeriya Burgediya Janar Bernard Onyeuko ne ya yi wannan ƙarin haske a ranar Alhamis a Abuja, lokacin da ya ke ƙarin haske dangane da nasarorin da dakarun Najeriya ke ci gaba da samu a yankunan  ƙasar nan daban-daban.
Ya ce an samu waɗannan nasarorin ne tsakanin ranakun 9 zuwa 23 Ga Disamba.
Ya ce sojoji sun yi gagarimar nasara a Tine-Nune a yankin Mbatin da Tse Yorbee cikin Ƙaramar Hukumar Ukum da  Dajin Edumoga a Ƙaramar Hukumar Okookwu a Jihar Benuwai.
An kuma share mahara a Dajin Ugya cikin Ƙaramar Hukumar Toto a Jihar Nasarawa.
Ya ƙara da cewa an kashe ɓatagari 12, kuma an kama wasu baƙin haure su 26.
An kuma ƙwace muggan makamai daga hannun ‘yan bindigar.
A jihar Filato da Bauchi da Kaduna kuma an kama barayin shanu da masu safarar ƙananan yara da ‘yan bindiga da masu fashi da makami.
Yadda Boko Haram suka yi wa Buhari barka da zuwa da luguden bamabamai a Maiduguri
Jim ƙadan kafin saukar jirgin saman shugaba Muhammadu Buhari, mahara da ake zaton ƴan Boko Haram ɓangaren ISWAP ne suka yi wa garin Maiduguri ruwan bamabamai.
Duka unguwannin da bamabaman suka dira akan su na kusa da filin jirgin saman Maiduguri.
Unguwannin da abin ya shafa sun haɗa da unguwar Ayafe, Ajilari Cross, Moromti rukunin gidajena  Legacy Housing estate dake Bulumkutu duk a cikin Maiduguri.
Rahotanni sun bayyana cewa akalla mutum 5 ne suka rasu a dalilin waɗannen hare-hare.
Shugaba Buhari ya zoyaci Maiduguri ne domin ƙaddamar da wasu manya ayyuka da gwamnatin jihar da aiwatar.
Buhari ya dira Maiduguri awa ɗaya bayan hare-haren da aka kai garin.
Baya ga manyan gadoji da Buhari zai kaddamar, akwai tituna da makarantu na zamani da zai kaddamar a jihar.
An kashe manoma 45 a Jihar Nasarawa -Fadar Shugaban Ƙasa
Aƙalla manoma 45 ne aka kashe a rikice-rikicen da su ka shafi manoma da makiyaya a ƙananan hukumomin Lafiya, Obi da Awe na cikin Jihar Nasarawa.
Fadar Shugaba Muhammadu Buhari ce ta bayyana adadin mutanen da aka kashe ɗin, a cikin wani saƙon ta’aziyya da jimami da Kakakin Yaɗa Labarai na Buhari, Garba Shehu ya fitar.
Babu cikekken bayanin yadda faɗace-faɗacen suka faru.
Amma dai ganin yadda Shehu ya bayyana cewa “manoma 45 ne aka kashe”, hakan ya nuna kenan rikicin manoma ne da makiyayan da ke ɗauke da muggan makamai.
“Shugaban Ƙasa ya kaɗu sosai da jin mummunan labarin kisan manoma 45 a jihar Nasarawa.
Abin takaici ne matuƙa.
“Ya na miƙa ta’aziyya ga iyalan mamatan, tare da jajanta waɗanda aka ji wa rauni.
Kuma ya na ƙara jaddada cewa gwamnatin sa za ta ci gaba da kare rayukan jama’a.”
Buhari ya miƙa ta’aziyyar sa ga Gwamnatin Jihar Nasarawa, tare da jinjina mata, ganin yadda ta yi gaggawar kai ɗaukin tallafi da agajin gaggawa ga iyalan waɗanda abin ya shafa.
ZAƁEN ANAMBRA: Dalilin da ya sa Kotu ta soke takarar Andy Uba
Babbar Kotun Tarayya ta Abuja ta soke takarar Andy Uba na APC a zaɓen gwamnan Jihar Anambra da aka gudanar cikin watan Nuwamba.
Mai Shari’a Inyang Ekwo ne ya yanke wannan hukunci a ranar Litinin, a lokacin da ya bayyana cewa Andy Uba ba halastaccen ɗan takara ba ne, domin an tsayar da shi takarar gwamnan Anambra ƙarƙashin APC, a haramtaccen zaɓen fidda gwani na APC ɗin.
Ekwo ya ce wanda ya shigar da ƙara, wato George Moghalu ya gamsar da kotu cewa APC ba ta shirya sahihin zaɓen fidda gwani ba, wanda har Uba zai cancanci tsayawa a matsayin takarar zaɓen gwamna, wanda aka yi a ranar 6 Ga Nuwamba, 2021.
Kotu Ta Saɓule Wa Andy Uba Ɗan Kamfai A Kasuwa:
Mai Shari’a ya umarci Hukumar Zaɓe ta Ƙasa (INEC) ta goge sunan Andy Uba a jerin sunayen ‘yan takarar zaɓen gwamnan Anambra a 2021.
Wannan hukunci na nufin ko da Andy ya lashe zaɓen, to kotu za ta iya ƙwacewa ta bai wa jam’iyyar da ta yi na biyu, ko kuma ta bai wa Moghalu.
Bugu da ƙari, kotu ta umarci APC ta biya George Moghalu naira miliyan 22.5, waɗanda ramuwa ce za a yi masa ta kuɗin fam ɗin takara a ƙarƙashin APC da ya yanka.
A zaɓen dai wanda aka yi ranar 6 Ga Nuwamba, tsohon Gwamnan Babban Bankin Najeriya, Charles Soludo ne ya lashe zaɓen, shi kuma Andy Uba ya zo na uku.
KISAN ‘YAN AREWA: Ƙungiyar Dattawan Arewa ta caccaki Buhari da Gwamnonin Arewa,  ta ce ba su da tausayin talakawa
Ƙungiyar Dattawan Arewa (ACF) ta ragargaji Shugaba Muhammadu Buhari da Gwamnonin Arewa saboda abin da ta kira cewa sun nuna rashin tausayi ga al’ummar yankunan karkarar da ‘yan bindiga ke kashewa da sacewa a Arewa.
Cikin wata sanarwa da Sakataren Yaɗa Labarai na Ƙasa, Emmanual Yawe ya fitar a Kaduna, a ranar Litinin, ya ce shugaban da gwamnonin kwata-kwata ba su tausayawa ko yin alhinin ɗimbin mutanen da ake kashewa a Arewa.
ACF ta nuna cewa Buhari da Gwamnonin Arewa ba su maida hankali ga komai ba, sai kan rayuwar kan su da ta iyalan su kawai.
“Shugaban Ƙasa da Gwamnonin Arewa sun nuna cewa rayuwar su da rayuwar ‘ya’yan su da matan su ce kawai su ka damu da ita, sai fa ta ofishin da su ke kan mulki.
“In banda Gwamna Babagana Zulum na Jihar Barno, babu wani shugaba ko gwamna ɗaya da ke garzayawa jajen gani da ido idan Boko Haram sun kai wa talakawa hare-hare.
“ACF na mai kira da jaddadawa da babbar murya cewa bai yiwuwa a zuba ido ana ganin yadda ake kashe bayin Allah, waɗanda ba su ji ba, ba su gani ba a Arewacin Najeriya.
“Kisan baya-bayan nan shi ne wanda aka kashe mutum 38 yankin garuruwan da ke ƙarƙashin Ƙaramar Hukumar Giwa cikin Jihar Kaduna.
“Amma duk wannan kisa da ake yi, bai sa Shugaba Buhari tsallakewa ya tafi taron Baje-koli a ƙasar Turkiyya.”
Cikin makonni biyu dai an kashe mutum 101 a jihohin da ake fama da wannan kashe-kashe.
Buhari ya harzuƙa ‘yan Arewa, musamman ganin yadda aka sha shagalin bikin naɗin ɗan sa Yusuf Buhari a  sarautar Talban Daura, Hakimin Kassarawa a Jihar Katsina.
Gwamnatin Kaduna ta hana yin tarukan biki a harabar makarantun gwamnati
Gwamnatin jihar Kaduna ta hana yin taron bukukuwa na kowace iri da ake yi a ciki ko harabar  makarantun firamare da sakandare na gwamnati.
Babban sakataren ma’aikatar ilimi na jihar Yusuf Saleh ya sanar da haka wa Kamfanin Dillancin Labaran Najeriya NAN.
Saleh ya ce gwamnati ta yanke wannan hukunci ne domin hana lalata kayan aiki na makarantun da mutane ke yi a lokacin bikin.
“Mafi yawan lokuta makarantun mu na yawan bukatan gyare-gyaren wanda haka ke sa ma’aikatar kashe kudi.
“A dalilin haka ya sa muka hana yin taron bukuwa a makarantun.
“Za mu aika da wasiku domin sanar wa Shugabanin makarantun firamare da na sakandare kan wannan mataki da gwamnati ta dauka.
Ya kuma ce nan ba da dadewa ba gwamnati za ta fara katange makarantun firamare da sakandaren da basu da katanga a jihar domin hana mutane shiga makarantun suna lalata kayan da ke makarantun.
Bayan haka Saleh ya ce ma’aikatar ilimi za ta hada hannu da ma’aikatar tsaro da harkokin cikin gida na jihar domin samar wa makarantun sakandare da firamare tsaron da ya dace a makarantun.
Shugaban hukumar KADBEAM Tijjani Aliyu ya jinjina matakin da gwamnati ta dauka sannan ya yi kira ga mutane da su hada hannu da gwamnati domin hana mutane lalata kayan makarantun gwamnati da aka kashe kudi aka saka.
Ƴan sanda sun kama magidancin da ya kashe matarsa  don ci gadon dukiyar ta
Rundunar ‘yan sanda ta ƙasa ta kama Emeh Kalu wanda ya kashe matarsa Nneka Kalu domin ya ci gadon dukiyarta.
Kakakin rundunar Frank Mba ya sanar da haka wa manema labarai ranar Laraba a Abuja.
Mba ya ce Emeh dan asalin kauyen Nguzu Edda ne dake karamar hukumar Afikpo ta Kudu a jihar Ebonyi.
Ya ce an tsinci gawar Nneka ranar 29 ga Agusta a gonar rogo dake kauyen Nguzu Edda kusa da jihar Abia.
Mba ya ce sakamakon bincike ya nuna cewa Emeh ya lallabi matarta sa zuwa wani wurin inda ya tabbatar babu mutane sannan wasu mutum biyar da ya ba su kwangilan kashe ta suka tafi da ita.
“Kafin su kashe ta sai da suka sa Nneka ta fadi inda takardun kadarorinta suke kaf.
“Rundunar ta fara gudanar da bincike domin gano wanda ya kashe Nneka bayan mutanen kauyen Nguzu Edda sun kawo kara ofishinsu.
“A dalilin binciken da muka gudanar mun samu nasarar kama mutum uku cikin mutum biyar din da suka yi kwangilar kashe Nneka da shi mijinta Ehem.
Ya ce rundunar za ta kai Ehem da mutanen da ya basu kwangilar kashe matarta sa kotu da zarar an kammala yin bincike akai.
Rashin yarda da juna tsakanin ma’aurata na daga cikin matsalolin dake kawo rashin zaman lafiya a tsakanin mace ko namiji a gidajen aure.
CIKAR BUHARI SHEKARU 79: “Idan na sauka mulki, Daura zan koma na kula da gona da shanu na”
Shugaba Muhammadu Buhari ya bayyana cewa idan ya kammala mulki cikin 2023, zai koma gida Daura domin ya ci gaba da kula da garken shanun sa da ke can.
Buhari wanda zai kammala mulkin sa cikin 2023, lokacin ya na da shekaru 81 a duniya, ya bayyana haka ne a birnin Santanbul na Turkiyya, inda ya je can domin halartar taron haɗin-guiwa tsakanin wasu ƙasashen Afrika da Turkiyya, domin ƙarfafa cinikayya a tsakanin su.
Ya yi wannan furuci ne jim kaɗan bayan ya yanka kek ɗin murnar zagayowar ranar haihuwar sa, da kuma cikar sa shekaru 79 a duniya.
“Ina nan ina zuba ido, ina jiran da na sauka daga mulki cikin 2023, zan koma gida Daura, domin na ci gaba da kula da noma da kiwo na.” Haka Buhari ya shaida wa gungun ‘yan rakiyar sa, waɗanda ke tsaye tare da shi a lokacin da ya yanka kek ɗin, mai launin kore da fari da kore, wato launin tutar Najeriya.
Kafin zaɓen sa shugabancin ƙasa a 2015 dai Buhari ya na zaune ne a Kaduna.
Masu lura da al’amurran yadda ƙasar nan ta ke, su na ganin cewa da wahala Buhari ya koma Daura ya zauna, sai dai Kaduna.
Wannan jarida ta buga labarin cewa Buhari ya sake lulawa Turkiyya, lokacin da Arewa ke fama da kashe-kashen ‘yan bindiga.
Shugaba Muhammadu Buhari zai sake ficewa daga Najeriya zuwa Turkiyya, makonni biyu bayan ya dawo daga Afrika ta Kudu taron baje-koli.
Buhari zai je Turkiyya domin halartar taron haɗin guiwar ƙarfafa hulɗar cinikayya tsakanin Turkiyya da wasu ƙasashen Afrika.
Shugaba Racep Tayyib Erdogan ne ya shirya taron, bayan ziyarar da ya kawo cikin watan Oktoba a Abuja.
Za su tattauna batun ciniyakkar makamashi, tsaro, masana’antu da sauran su.
Shugaba Buhari na shan caccaka a Najeriya, inda masu adawa da yawan fitar da ke ganin cewa sagaraftu ne kawai ya ke yi da yawon gallafiri, a daidai lokacin da Arewacin Najeriya ke fama da kashe-kashen ‘yan bindiga.
Cikin wata biyu Buhari ya fice zuwa ƙasashe shida.
Ya je Saudiyya, Ingila, Dubai, Scotland da kuma Afrika ta Kudu.
Yau kuma ranar Alhamis zai lula ƙasa ta bakwai, wato Turkiyya.
Jama’a da dama na ganin cewa kamata ya yi Buhari ya riƙa tura wakilcin Mataimakin Shugaban Ƙasa, Yemi Osinbajo, shi kuma ya zauna ya maida hankali wajen ganin tabbatar da zaman lafiya a Arewacin Najeriya da sauran yankunan ƙasar nan.
MA’AIKATA KO MAZAMABATA?
: Yadda Ma’aikatun Gwamnati su ka yi wala-wala da naira biliyan 323.5 cikin 2019 – Rahoton Gwamnatin Tarayya
Ofishin Mai Binciken Kuɗaɗe na Tarayya, ya fitar da sanarwar cewa Ma’aikatun Gwamnatin Tarayya, Hukumomi da Cibiyoyin Gwamnantin Tarayya sun kasa bayyana yadda su ka yi da aƙalla naira biliyan 323.5 a cikin 2019.
Ma’aikatun Gwamnatin Tarayya 27 ne aka kama da laifin wannan gagarimar harƙalla.
Rahoton ya kama ofisoshi da ma’aikatu da laifin kasa yin cikakken bayanin yadda su ka kashe maƙudan biliyoyin kuɗaɗe ba bisa ƙa’ida ba.
Sannan kuma ƙiri-ƙiri sun ƙi maida sauran maƙudan biliyoyin nairorin da ba su kashe ba a ƙarshen shekara a asusun tarayya da ke Babban Bankin Najeriya (CBN).
Binciken da aka gano ya tabbatar da cewa ma’aikatun sun riƙa biyan ma’aikatan su biliyoyin kuɗaɗe a matsayin alawus-alawus, ba tare da neman izni ba.
Sannan kuma sun  ƙi maida wa CBN biliyoyin kuɗaɗen da ba su kashe a ƙarshen shekara ba, kamar yadda doka ta tanadar, ta ce tilas a riƙa yi.
Kuma ma’aikatu sun riƙa bada kwangiloli ba tare da bin ƙa’ida ba.
Haka kuma an riƙa dumbuzar miliyoyin kuɗaɗe ana biyan ma’aikata ba tare da an shirya bacar biyan kuɗaɗe ba.
An samu ma’aikatu 20 da laifin sun biya alawus-alawus har na naira biliyan 132.5 ba bisa ƙa’ida ba, kuma ba tare da an amince a biya kuɗaɗen ba.
Kamfanin Buga Kuɗaɗe na Najeriya (Nigeria Printing and Minting Company) ya zabge naira biliyan 97 ya biya kuɗaɗen alawus ba tare da neman amincewa ba.
Hukumar Kula da Manyan Kwalejojin Ilmi na Tarayya da ke da hedikwata a Abuja, ta kashe Naira biliyan 2 ba bisa ƙa’ida ba.
Ita ce hukumar da ta fi kashe mafi ƙanƙantar kuɗaɗe.
Wasu ma’aikatu 15 kuma sun ƙi damƙa wa Gwamnatin Tarayya harajin da su ka tara cikin 2019, har na naira biliyan 127.1.
A cikin su, Hukumar Kwastan ta Ƙasa ce ta fi ƙin damƙa wa gwamnatin tarayya abin da ta tara, har Naira biliyan 125.
Ofishin Mai Binciken Kuɗaɗe na Tarayya, ya ce ma’aikatun dai sun karya dokar da ke cikin ƙumshiyar bayanai na 415 a cikin Dokar Sa-ido Kan Kuɗaɗen Gwamnatin Tarayya.
Buhari zai lula kasar Turkiyya
Kotu ta bada belin ‘yan buyagin da su ka kai hari gidan Babbar Mai Shari’a Mary Odili
Babbar Kotun Tarayya ta bada belin mutum 11 daga cikin mutum 15 ɗin da aka gurfanar bisa tuhumar su da harin da aka kai gidan Mai Shari’a Mary Odili ta Kotun Ƙolin Najeriya.
An caje su da laifin fojare ɗin sammacin kotu, shiga gidan wani ba da iznin sa ba, tsoratarwa da tatsar kuɗaɗe.
An kai wa gidan Mary Odili farmakin neman yin bincike a gidan ta bisa umarnin wani alƙalin ƙaramar kotu na bogi a Abuja.
Mai Shari’a Nkeonye Maha ta Kotun Tarayya ta bayar da belin su a kan naira miliyan 5 kowanen su.
Sannan kuma kowa zai ajiye fasfo ɗin sa na fita waje a kotun.
Haka nan kuma kowanen su mutum biyu masu mutunci ne zai su tsaya masa a kotun.
Kuma mutanen biyu su kasance ɗaya mazaunin Abuja ne wanda ya mallaki gida ko fili a Abuja.
Mutum na biyu kuma zai kasance ya na aiki ne a Abuja, kuma ya mallaki takardar biyan haraji ta shakara uku.
Kuma za su ajiye takardar fili ko gidan da kuma takardar haraji a kotu.
Mutane uku da ba a bada belin su ba, sun haɗa da ASP Mohammed Yahaya, Abdullahi Adamu da kuma Abdullahi Usman.
Mai Shari’a ta ce za a ci gaba da tsare su a kurkukun Kuje saboda babu wanda ya nemi belin su, har zuwa ranakun 17 da 18 Ga Janairu, ranar da za a fara shari’ar gar-da-gar.
Akwai kuma mutane bakwai da ake nema ruwa a jallo, bayan sun cika wandon su da iska.
Kotu ta ce su ma waɗanda aka bayar da belin a ci gaba da tsare su a kurkuku, har sai wanda ya cika sharaɗin beli sannan a sake shi.
ZARGIN HARƘALLAR SAYEN KADARORI: Kotu ta ce har yanzu ɗan Bala Gwamnan Bauchi na ruwa, kusa da kada
Wani ƙabilar Igbo da ya haifi ‘ya’ya 300, ya mutu bayan ya auri mata 59
Wani ɗan ƙabilar Igbo mai suna Simon Odo, ya mutu bayan ya haifi ‘ya’ya sama da 300 daga mata 59 da ya aura.
Asalin Simon Odo ɗan garin Aji ne da ke cikin Ƙaramar Hukumar Igbo-Eze, a Jihar Enugu.
Ya rasu safiyar Talata bayan ya yi fama da wata gajeriyar rashin lafiya.
Ɗaya daga cikin ‘ya’yan sa mai suna Emeka Odo ya tabbatar wa Kamfanin Dillacin Labarai na Najeriya (NAN) cewa mahaifin na su ya mutu ya na da shekaru 74.
Emeka ya ce an fara shirye-shiryen rufe gawar mahaifin na sa, wanda ya ce kafin ya mutu ya bar wasiyyar cewa idan ya mutu a gaggauta binne shi, kada a kai gawar sa ɗakin ajiyar gawarwaki.
Kuma kada a yi jinkiri wajen binne shi.
“Tabbas mahaifi na wanda aka fi sani da laƙabin Sarkin Shaiɗanu, ƙasurgumin boka ne a yankin mu ya mutu, a ranar Talata.
Kuma dama ya shafe makonni uku ya na fama da jiyya.
“Yanzu haka mu na taron iyalan sa ne, domin gaggauta binne shi, kamar yadda ya yi mana wasiyya.”
Emeka ya ce mahaifin sa mutumin kirki ne mai matuƙar kula da dukkan iyalan sa.
Mamacin ya yi suna saboda kiran kan sa da ya ke yi Sarkin Shaiɗanu da kuma yawan ‘ya’yan da ya haifa har fiye da 300.
Sannan kuma a rayuwar sa ya auri mace ɗai-ɗai har 59.
Daga 2022 daliban da suka yi rigakafin korona ne za su yi wa kasa hidima na NYSC
Hukumar NYSC ta bayyana cewa daga Janairun 2022 daliban da suka yi allurar rigakafin korona ne kawai za a bari su yi wa kasa hidima a Najeriya.
Shugaban hukumar Brigediya Janar Shuaibu Ibrahim ya fadi haka wajen kaddamar da dalibai masu yi wa kasa hidima na rukunin dalibai na C ranar litinin a Abuja.
“Domin ci gaba da kiyaye sharuddan kaucewa kamuwa da cutar korona hukumar NYSC za ta rika daukar wadanda aka yi wa rigfakafine kawai, wato wadanda suka nuna shaidar yin allurar rigakafin korona kafin a barsu su shiga sansanain masu bautar kasa.
Ibrahim ya ce hukumar ta dauki wannan mataki ne domin dakile yaduwar cutar da kuma kiyaye wadanda basiu da ita.
Bayan haka Ibrahim ya hori ‘yan bautan kasa su maida hanklali wajen horo da za a basu na koyan sana’o’i da z a ayi musu a lokacin aikin hidima wa kasa.
AREWA A HANNUN ‘YAN BINDIGA: An sace mahaifiyar Shugaban Ma’aikatan Fadar Gwamnatin Kogi  a masallaci
An tabbatar da dace mahaifiyar Abdulkareem Asuku, wanda shi ne Shugaban Ma’aitakan Gidan Gwamnatin Jihar Kogi.
An yi garkuwa da mahaifiyar ta sa mai suna Seriya Raji daidai lokacin da ta kammala Sallar Isha’i daidai ƙarfe 7:40 a ranar Litinin, a cikin masallacin da ke gidan ta, wanda ke sabbin rukunin gidaje na Ovakere a unguwar Nagazi cikin Karamar Hukumar Adavi.
Kwamishinan ‘Yan Sandan Jihar Kogi, ya tabbatar da cewa jami’an sa da na sauran ɓangarorin tsaro sai sun ceto ta salum-alum, sun maido ta gida lafiya.
An ce maharan sun dira cikin gidan ta masallacin, kuma su shida ne, ɗauke da wata leda, wadda aka yi zargin bindigogi ne a cikin ta.
Sun tura matar a cikin motar da su ka je gidan da ita, kuma su ka arce.
Har yanzu babu labari.
Ganau sun tabbatar da cewa mutanen da su ka tafi da mahaifiyar ta sa, dukkan su sanye su ke da hula wadda ta rufe fuskokin su.
Lamarin ya zo daidai lokacin da aka bada rahoton kisan wani jami’in lafiya da ‘yan bindiga su ka yi a Jihar Neja, bayan sun karɓi kuɗin fansa har naira miliyan takwas.
Yayin da ake ci gaba da kai samamen garkuwa da mutane, shi kuma Shugaba Muhammadu Buhari na ta ƙara tabbatar da cewa zai tsare rayuka da dukiyoyin jama’a.
Yanzu haka dai Buhari na shan caccaka a soshiyal midiya, bayan fitar wata sanarwa mai ɗauke da bayanan bikin naɗin ɗan sa Yusuf Buhari Talban Daura, wanda aka shirya za a gudanar a ranar 18 Ga Disamba, 2022
SA-IN-SAR HANA JIRAGE ZIRGA-ZIRGA: Najeriya ta yi ramuwa kan Birtaniya, Canada da Saudiyya
Daga ranar 14 Ga Disamba ne Najeriya za ta hana jiragen sama da su ka fito daga Birtaniya, Canada da kuma Saudiyya sau filayen jiragen saman ƙasar nan.
Ministan Sufurin Jiragen Sama Hadi Sirika ne ya shaida haka ranar Lahadi a Legas, ya na mai ƙarin bayanin cewa hakan wata ramuwar gayya da Najeriya ta dauka, sakamakon hana jiragen da su ka ɗauki fasinja a Nijeriya shiga cikin ƙasashen uku, sakamakon fantsamar Omicron cikin Najeriya.
Sirika ya ce Gwamnatin Najeriya ta tsaya kan bakan ta cewa matsawar ƙasashen uku za su hana jiragen fasinjoji sauka ƙasashen su daga Najeriya, to kuwa ba su da hujjar barin jirage ɗauko fasinjoji daga ƙasashen su zuwa cikin ƙasar nan.
“Kun ga kamar Saudiyya ne, ta dakatar da mutane daga Najeriya shiga ƙasar.
A ranar Lahadi na halarci taron da Kwamitin Daƙile Cutar Korona ya shirya.
“Sai mu ka cimma cewa bai yiwuwa mu bari ana shigo da fasinjoji daga ƙasashen da su ka hana fasinjoji daga Najeriya sauka filayen jiragen su.
Har Ajantina ita ma za mu ɗauki mataki a kan ta.
“To idan sun hana fasinjoji daga Najeriya shiga ƙasashen su, me kuma jiragen su za su zo Najeriya su yi?
Su wa jiragen za su ɗauka idan sun shigo?” Inji Sirika.
A ƙarshe dai Minista Sirika ya ba jama’a masu niyyar zuwa waɗannan ƙasashe haƙuri.
Sannan kuma ya ce matakin da Najeriya ta ɗauka ta yi ne domin su amfanar kowa da kowa baki ɗaya.
TSARO A NAJERIYA: Buhari yayi duk abinda zai yi, hadin kan ‘yan Najeriya a ke bukata yanzu – Bashir Ahmad
Babban Hadimin shugaban kasa kan kafafen yaɗa labarai na zamani, Bashir Ahmad, ya roki ƴan Najeriya su zo a haɗa hannu domin kawo ƙarshen matsalar rashin tsaro da ya addabi kasar.
Yankin Arewa musamman, Arewa maso Yamma da Gabas suna cikin raɗaɗin azabar hare-haren ƴan bindiga da mahara da kusan akullum sai an kashe mutane ko kuma an yi garkuwa da su.
Mutane a gida ba su samu natsuwa ba ballantana na kan hanyoyin kasar nan.
Sai dai kuma Bashir ya jinjina kokarin da shugaba Buhari ya ke yi wajen ganin ya kawo karshen waɗannan matsaloli da ake fama da su.
” Shugaba Buhari ya siyo manyan kayan aiki kama daga Motoci zuwa manyan jiragen sama na yaki wanda ake bugun kirji da su a duniya domin gamawa da waɗannan ‘ƴan bindigan da suka addabi mutane.
Bashir ya ƙara da yin kira ga ƴan Najeriya su musamman waɗanda suke yankin Arewa cewa su rika taimakawa jami’an tsaro da bayannan sirri da fallasa baki da suka shigo musu gari ko unguwanni da ba su san su ba ko kuma suke zargin su.
” ‘Yin haka zai taimaka matuka wajen ankarar da jami’an tsaro su zamo cikin shiri a koda yaushe domin tunkarar su da ragargazarsu a duk inda suke'”
‘Allah ya isa tsakanina da wanda ya kantara karyar wai zan koma PDP’ – Gwamna APC
Gwamnan jihar Ebonyi ya karyata raɗeraɗin wai zai koma jam’iyyar PDP da ya baro.
Gwamnan Umahi ya yi wa wanda ya kirkiro wannan magana Allah ya isa, yana mai cewa kamar komawa baya ne bayan an riga an wuce wurin.
Bani da wannan shiri kuma ba zan koma PDP ba wanda ya kirkiro wannan magana yayi wa kan sa amma tsakanina da shi Allah ya isa.
Umahi ya gode wa Allah ganin karshen shekara da aka yi cewa hakan ya cancanci a yi wa Allah godiya matuka da jinjina masa na bamu damar ganin gangarowar wannan shekara cikin koshin lafiya.
Taron da aka yi a babban cocin Christ Embassy dake cikin fadar gwamnatin jihar ya samu halartar manyan jami’an gwamnati da mabiya.
Idan ba a manta ba, Gwamna Umahi na daga cikin nafarkon gwamnonin yankin Inyamirai da suka canja sheka daga PDP zuwa APC.
TARON ƘARFAFA DIMOKRAƊIYYA NA JOE BIDEN: Dalilan hana ƙasashen Afrika 17 halartar taron
Taron Karfafa Dimokraɗiyya da Shugaban Amurka Joe Biden ya shirya, an gayyaci ƙasashe 110, ciki har da Najeriya.
Sai dai ba a gayyaci wasu ƙasashe 17 daga Afrika ba, saboda laifukan da su ka danganci yi wa dimokraɗiyya karan-tsaye.
Ba a gayyaci Cote D’Ivoire ba saboda laifin katse wa’adin shugaban ƙasa da aka yi a ƙasar.
An ƙi gayyatar Tanzania da Uganda danniya a lokutan zaɓen shugaban ƙasa.
Hakan kuma ba a gayyaci ƙasashen da sojoji ne mulki ko su ne su ka ɗora shugaban farar hula, ba tare da zaɓe ba.
Irin waɗannan ƙasashen sun haɗa da Masar, Mali, Guinea Bissau sai kuma Sudan.
An ƙi gayyatar Mozambique saboda ƙaurin-suna da ƙasar ta yi wajen cin hanci da rashawa.
Kuma ba a gayyaci Habasha ba saboda lamarin da ya kai ga tada ‘yan tawaye tsaye a ƙasar.
Wannan jarida ta buga labarin jawabin da Shugaba Muhammadu Buhari ya karanta ta ‘virtual’ daga gida a wurin taron, inda ya jaddada cewa “zan tabbatar an yi sahihin zaɓe a Najeriya cikin 2023.”
Shugaba Muhammadu Buhari ya tabbatar wa ‘yan Najeriya da duniya cewa zai tabbatar da an shirya sahihin zaɓe a shekarar 23 kuma a cikin lumana.
Ya ce zai miƙa mulki salum-alum a cikin kwanciyar hankali bayan zaɓen 2023.
Buhari ya yi wannan ne a Taron Makama da Makomar Dimokraɗiyya, wanda Shugaban Amurka Joe Biden ya shirya, amma kowa ya halarta daga gida (virtaul).
Buhari ya ce za a ƙarfafa dukkan ɓangarorin da su ka dace domin tabbatar da Najeriya ta sake wanzuwa cikin miƙa mulki a cikin ruwan sanyi.
“Yayin da zaɓen shugaban ƙasa ke ta marmatsawa, wanda za a yi cikin 2023, za mu inganta duk wasu hanyoyin da zaɓen zai zama sahihi, karɓaɓɓe kuma za a miƙa mulki a cikin ruwan sanyi.”
Buhari ya ce ya na maraba da haɗin kan manyan ƙasashen duniya wajen Inganta ɗorewar dimokraɗiyya a Najeriya, Afrika ta Yamma da ma Afrika baki daya.
Sai dai kuma ya koka tare da nuna damuwa ganin yadda masu ƙwatar mulki da ƙarfin tsiya ke wa dimokraɗiyya barazana.
A wani taron kuma, Birtaniya da duniya sun zuba-ido su ka yadda zaɓen Najeriya zai kasance ko ya kakare.
Jakadar Birtaniya  a Najeriya Catriona Lang, ta bayyana cewa Afrika, Birtaniya da duniya baki ɗaya sun zuba ido domin ganin yadda zaɓen 2023 zai kasance ko ya kakare a Najeriya.
Lang ta yi wannan furuci a taron zaburar da matasa fiye da 200 na yankin Kudu maso Yamma da su ka yanke shawarar shiga takarar muƙaman siyasa daban-daban a zaɓen 2023.
Kungiyar Yiaga da ‘Not Too Young to Contest’ ne su ka zaburar da matasan.
Lang ta ce an zuba-ido a ga shin za a gudanar da zaɓe sahihi?
Za a bari a gudanar da zaɓe sahihi?
Shin zaɓen zai zama karɓaɓɓe a zukatan waɗanda su ka jefa ƙuri’a ko kuwa?” Inji Lang.
Lang ta ce ya zama wajibi a Najeriya a bar matasa da mata masu yawa su tsaya takarar muƙaman siyasa, domin su ma a dama da su a dimokraɗiyya.
A wurin taron, Gwamnan Kwara ya ce gwamnoni ba su faɗa da Sanatoci a kan salon zaɓen-fidda-gwani.
Gwamna AbdulRazak na Jihar Kwara ya bayyana cewa babu wani gwamna ko gungun gwamnonin da ke rigima ko jayayya da sanatoci a kan salon zaɓen fidda gwanin jam’iyya.
Ya bayyana haka ne a wurin bayanin da ya yi wa taron matasa fiye da 200 waɗanda su ka nuna sha’awar fitowa takardar muƙaman siyasa daban-daban.
AbdulRazak ya ce babu ruwan sa da wani salon zaɓe, ko za na wakilai ko na ‘yar tinƙi, wanda doka ta ce  shi za a yi, to ya na maraba da salon.
Matasan sama da 200 sun yanke shawarar shiga siyasa ne bayan da ƙungiyar Yiaga Africa da ‘Not Too Young To Contest’ su ka zaburar domin su shiga muƙaman siyasa a dama da su.
An samu bambancin ra’ayi tsakanin gwanonin Najeriya da sanatoci a kan salo da tsarin zaɓen fidda gwanin da jam’iyyun siyasa za su riƙa yi, wanda aka yi wa kwaskwarima a cikin Ƙudirin Gyaran Dokar Zaɓe, wanda a yanzu ke gaban teburin Shugaba Muhammadu Buhari, ana jira kawai ya sa masa hannu.
Yayin da gwamnoni ba su goyon bayan dokar da ta ce a soke yin zaɓe a ƙarƙashin wakilai, a koma ‘yar tinƙi, su kuma sanatoci sun nuna goyon bayan ‘yar tinƙen.
Zaɓen fidda gwani a ƙarƙashin wakilai shi ne wanda wakilan jam’iyya ke yi.
Shi kuma ‘yar tinƙe shi ne wanda kowane ɗan jam’iyya mai ɗauke da katin rajista da jam’iyya ke da haƙƙin yin zaɓe.
Gwamnan Kwara ya ce wa matasan amma dai shi tsarin zaɓen daga wakilai ya kai shi tsayawa takara.
Kuma ba ya tsoron ko ma wane irin salon zaɓe.
“Sai dai ku matasa a matsayin ku na farkon shiga siyasa, zaɓen fidda gwani a ƙarƙashin wakilai zai fi sauƙi wajen tsayawar ku takara.
Cikin wannan makon ne wannan jarida ta buga labarin cewa INEC ta aika wa Buhari wasiƙa amincewa da Ƙudirin Gyaran Dokar Zaɓe.
Yayin da ‘yan majalisa waɗanda mafi rinjaye ‘yan APC ne, su da ɓangaren Bola Tinubu ke goyon bayan ‘yar-tinƙe, su kuma yawancin gwamnoni sun fi so a bar tsarin yadda ya ke, wato wakilai tun daga mazaɓu har zuwa sama su riƙa yin zaɓen fidda-gwani.
BAYAN ISAR TAWAGAR SHUGABAN ƘASA A SOKOTO: ‘Yan bindiga sun kwashi mutane a garuruwa 5, sun yi kisa, kuma sun sace Limamin Gatawa
Yanzu haka dai Babban Limanin Gatawa na Masallacin Izala da ke cikin yankin Ƙaramar Hukumar Sabon Birni, ya na hannun ‘yan bindiga.
Mahara sun yi gaba da Liman Aminu Garba a ranar Juma’a, inda su ka dira masallacin, su ka hana shi jan Sallah, su ka yi gaba da shi.
An kai wannan hari ne kwana ɗaya kafin isar tawagar da Shugaba Muhammadu Buhari isa Sokoto domin isar da saƙon tabbatar da tsaron al’ummar jihar daga bakin Shugaban Ƙasa.
PREMIUM TIMES ta samu labarin cewa washegari kuma a ranar da tawagar ta bar Sokoto, mahara sun koma Gatawa sun saci mutum uku.
Buhari ya sha ɗaukar alƙawarin kare rayukan jama’a, amma abin ya zama tamkar tatsuniya.
Basharu Guyawa, wani jagoran Rundunar Adalci kuma ɗan yankin Sabon Birni, ya shaida wa wakilin mu cewa, “yan bindiga sun tafi da Liman Aminu Garba na Masallacin Izala na Gatawa, bayan sun hana shi yin jam’i, a lokacin da suka ritsa shi.
“Har zuwa yanzu ɗin nan babu labarin inda ake tsare da shi, domin ba su kira ba, ballantana a ji daga bakin su.
“Sun dawo ranar Asabar, su ka sake tafiya da mutum uku.
Daga baya su ka sako ɗaya ya koma gida.
Da za su sake shi, su ka ba shi lambar waya da za a kira su domin a kai kuɗin fansa.
Har ma su ka faɗi inda za a kai kuɗin, a haɗu a can a ba su.”
A ranar Asabar ɗin ce kuma su ka shiga garin Maɗaci su ka kashe mutum biyu.
Wani mai suna Ɗanmalam ya ce wa wakilin mu, “wallahi ni ma Allah ya sa ina da sauran kwana a gaba.
Saboda da na ji rugugin bindigogi, sai na yi sauri na shige cikin rumbu.
“Allah ya taimake ni ba su bincika cikin rumbun ba.
Saboda sun tsaya bincike gida-gida, ɗaki-ɗaki su ka riƙa bincike.’
Guyawa ya tabbatar da cewa tsakanin Juma’a zuwa Asabar, mahara sun tare hanyar Sabon Birni zuwa Gayawa.
Sannan sun kwashi mutane a Maɗaci, Lugu, Bargaja, Ɗanzake da Gazau.
Kakakin ‘Yan Sandan Jihar Sokoto Sanusi Abubakar ya ce wa wakilin mu zai tuntuɓe shi daga baya.
MAHARA KO MAƘIYA MASALLATA?
: Yadda ‘yan bindiga ke bi gari-gari su na buɗe wa masu jam’i wuta a cikin masallatai
‘Yan bindiga sun kutsa cikin wani masallaci sun kashe mutum 9 a garin Ba’are da ke cikin Ƙaramar Hukumar Mashegu ta Jihar Neja.
An kashe masallatan ne a lokacin da su ke jam’in sallar Asubahin ranar Laraba.
Wannan mummunan kisa ya zo ne watanni biyu bayan da mahara su ka ritsa wasu masu jam’i a cikin masallacin garin Maza-Kula, su ka kashe mutum 17, su ka ji wa da dama raunuka.
Yayin da Kwamishinan ‘Yan Sandan Jihar Neja, Bala Karyas ya tabbatar da kisan mutum 9, wata majiya a garin da aka yi kisan ta shaida wa wakilin mu cewa mutum 12 ne aka kashe, kuma sauran waɗanda aka ji wa raununka duk an garzaya da su Babban Asibitin Kwantagora.
Makonni biyu da su ka gabata, wannan jarida ta buga labarin yadda ‘yan bindiga su ka raba mutane 151,380 daga gidajen su cikin shekara biyu, a Jihar Neja.
Gwamnatin Jihar Neja ta jaddada cewa a cikin shekaru biyu ‘yan ta’adda masu garkuwa da mutane su raba aƙalla 151, 380 daga gidajen su.
Sakataren Gwamnatin Jihar Neja, Ahmed Matane ne ya bayyana haka, inda ya ce akasarin waɗanda lamarin ya shafa duk manoma ne da ke cikin karkara.
Da ya ke bayani a ranar Lahadi yayin ganawar sa da manema labarai, Matane ya ce Hukumar Agajin Gaggawa ta Jiha ce ta tattara bayanan adadin alƙaluman.
Matane ya ce ya tabbata akwai ɗimbin masu gudun hijira da dama waɗanda ba a samu damar ƙididdigewa ba, saboda su na zaune tare da danganin su a cikin gidajen dangin.
Ya ce duk da cewa Jihar Neja na da sansanin gudun hijira biyu, amma waɗanda aka ƙididdige ɗin su na zaune ne a wasu sansanonin gudun hijira na wucin gadi, bayan an kai masu hare-haren.
Sakataren Gwamnatin ya ce an ƙididdige mutanen 151,380 daga ƙananan hukumomi 13, inda mutum 28,987 masu gudun hijira bayan raba su daga gida, duk ‘yan Ƙaramar Hukumar Rafi ne, wadda ta yi iyaka da Zamfara da kuma Kaduna.
An ƙididdige mutum 27,678 daga Ƙaramar Hukumar Shiroro, inda Boko Haram/ISWAP tuni suka fara yawon wa’azi a masallatan Juma’a, su na kiran jama’a su daina tura yara makarantun boko, kuma a bijire wa gwamnati.
Sai kuma mutum 11,678 a Paikoro, 22,754 daga Mariga, sai kuma mutum 8,913 da aka raba da muhallan su a Kontagora.
A Magama an samu mutum 998, mutum 8,907 a Mashegu, sai Wushishi mutum 2,010.
A Rijau kuwa an raba mutane 5,809 daga gidajen su.
Ya ce gwamantin Neja ta Naira miliyan 300 kan mutanen da ‘yan bindiga su ka kora daga gida.
Sannan kuma ɗaiɗaiku sun taimaka, sai Mai’aikatar Kula da Ayyukan Agaji, Jinƙai da Inganta Rayuwa, ita ma ta kai na ta tallafi na miliyoyin nairori.
Cikin makon jiya ne wannan jarida ta buga labarin yadda Boko Haram sun kafa sansanoni a yankunan Shiroro da Borgu.
A karo na biyu Gwamnatin Jihar Neja ta bayyana cewa Boko Haram sun kafa sansanoni a cikin Ƙananan Hukumomin Shiroro da kuma Borgu da ke cikin Jihar.
Sai dai a wannan karon, Gwamnatin Jihar Neja ta ƙara fito da mummunan halin da ake ciki a yankunan, inda a cikin sanarwar da Sakataren Gwamnatin Jihar, Ahmed Matane ya yi wa manema labarai ranar Talata a Minna, ya ce tuni har ‘yan ta’adda sun fara bi cikin Masallatan Juma’a su na wa’azi a ƙauyuka cewa jama’a su daina tura ‘ya’yan su makarantun boko, kuma a kowa ya tashi ya bijire wa gwamnati.
Matane ya ce a halin da ake ciki, ‘yan bindiga da ‘yan samame  sun haɗe kai su na ƙoƙarin yaƙar gwamnati a Shiroro, su na bi masallatan yankunan su na kafirta gwamnati da kuma hana ‘ya’ya mata karatun boko.
“Garuruwan da ISWAP/Boko Haram su ka bi su na wa’azin sun haɗa da Shukuba, Koki, Kusare da Madaka.”
Sakataren Gwamnatin Tarayya ya ce ‘yan ISWAP ɗin har a cikin wa’azin su sukan ce, “Duk waɗanda su ka bi mu za mu kare lafiya da rayukan kowa.
Amma abin da mu ke so shi ne ku bi mu a bijire wa gwamnati.”
Matane ya ce kuma su kan ce, “Gwamnati ta sani mu ba masu garkuwa da mutane ba ne.
Allah ne ya aiko mu domin mu kafa ‘Daular Musulunci’.”
A cikin bayanin sa, Matane ya ƙara da cewa ISWAP na nan na ta ƙoƙarin kafa sansani a Gandun Dajin Babana da ke cikin Ƙaramar Hukumar Borgu.
Idan ba a manta ba, cikin 2020 sau da PREMIUM TIMES Hausa ta buga cikakken bincike na musamman, mai ɗauke da labarin cewa Boko Haram sun ɓulla a Arewa maso Yamma da Arewa ta Tsakiya.
Cikin watan baya rahotanni sun ce har yanzu gwamnatin tarayya bincike ta ke yi domin ƙoƙarin tabbatar da akwai su ɗin ko babu.
Buhari yayi alhinin kisan matafiya 23 da ‘yan bindiga suka yi a Sokoto
Shugaban ƙasa Muhammadu Buhari ya yi wa iyalen matafiya 23 da ‘yan bindiga suka kashe a jihar Sokoto ta’aziyyar rasa ‘yan uwan su da suka yi.
Wasu gidajen jaridu sun rawaito cewa adadin yawan matafiyan da suka mutu a dalilin harin ya Kai 40.
Sai dai gwamnatin jihar Sokoto ta bayyana cewa mutum 23 ne suka mutu ba 40 ba.
Mai taimakawa gwamnan jihar Aminu Tambuwal, kan harkokin yada labarai Muhammad Bello ya tabbatar da haka a garin Sokoto.
“Mun samu labarin cewa ‘yan bindiga sun bude wa wata mota dake dauke da fasinjoji 42 za su Kaduna daga Sokoto ranar Litini a dai-dai kauyen Gidan Bawa dake karamar hukumar Isa inda a ciki mutum 23 suka mutu.
Bello ya ce kwamishinan ‘yan sandan jihar Kamaludeen Okunola ya tabbatar da haka wa gwamnati.
Ya ce motar ta kama da wuta bayan ‘yan bindigan sun buda matar wuta.
Bello ya ce zuwa yanzu akwai mutum shida dake kwance a asibiti da suka tsira da ransu daga harin.
Ya ce Tambuwal ya aika da sakon ta’aziyyar sa ga iyalen matafiyan da suka rasu a sanadiyyar wannan hari.
Shugaban ƙasa Buhari ya yi alhinin kisan matafiya da ‘yan bindigan suka yi a jihar.
Buhari ya ce jami’an tsaro za su ci gaba da kokari wajen ganin sun kawo karshen wannan matsala a kasar nan.
Kotu ta bada belin wanda aka kama da katin ATM 2,863 a filin jirgin saman Legas
A ranar Laraba ce Babbar Kotun Tarayya ta Abuja ta fara sauraren ƙarar da EFCC ta maka wani mutum da aka kama da katin cirar kuɗi na ATM daban-daban, har guda 2,863.
Wanda aka gurfanar ɗin mai suna Ishaq Abubakar, an kama shi ne a filin jirgin saman Legas, bayan da ya isa daga Kano, kan hanyar sa ta zuwa Dubai.
Jami’an kwastan ne su ka kama shi tun a ranar 22 Ga Agusta, kuma aka damƙa shi a hannun EFCC domin bincike.
Baya ga katin ATM da aka samu a wurin sa, an kuma samu layukan wayoyi huɗu duk a jikin sa.
Daga baya EFCC ta tabbatar da katin ATM 10 ɓata su ka yi, domin masu katin duk sun tabbatar da cewa sun yi cibiya a hannun jami’an tsaro.
An cafke Abubakar ne lokacin da aka bankaɗo katin ATM 2,863 a cikin kwalin Indomie tare da shi.
Mai Shari’a P.O.
Lifu ya bayar da belin sa a kan naira miliyan 50, sai kuma mutum biyu da za su tsaya masa.
Yayin da kotu ta ƙara da cewa tilas ɗaya ya kasance ɗan kasuwa ne, mai kadarar gida ko fili a Legas, shi kuma ɗayan ya kasance babban ma’aikacin gwamnati.
Alƙali ya ce a kai shi kurkuku ya ci gaba da zama, kurkuku har sai ranar da ya cika sharuɗɗan beli.
Cikin makon jiya wannan jarida ta buga labarin yadda EFCC ta damƙe wasu ‘yan ruguguwa da katin ATM 1,144 a filin jirgin saman Kano.
Jami’an Hukumar EFCC sun kama wasu mutane uku, waɗanda ta samu da katin ATM na bankuna daban-daban har guda 1,144, a filin jirgin saman Kano.
EFCC ta ce an kama waɗanda ake zargin a lokacin da su ke ƙoƙarin yin sumogal ɗin katin sama da duhu ɗaya wajen ƙasar nan.
Kakakin Yaɗa Labaran EFCC Wilson Uwujaren ya bayyana a cikin wata sanarwa cewa an kama waɗannan ‘yan ruguguwa tun a ranar 24 Ga Nuwamba, da kuma 1 Ga Disamba.
Mutanen uku da aka kama a cewar EFCC, sun haɗa da Abdullahi Usman, Musa Abubakar da kuma Abdulwahab Auwalu.
Yayin da aka damƙe Abubakar lokacin da ya ke ƙoƙarin hawa jirgi zuwa Dubai ɗauke da katin ATM 714, shi kuwa Usman ya na kan hanyar sa ta neman tafiya Saudi Arabiya ne EFCC ta damƙe shi da katin ATM 298.
Shi kuma Auwalu an same shi ɗauke da katin ATM 132, lokacin da ya ke ƙoƙarin hawa jirgin Ethiopian Airlines zuwa birnin Santanbul na ƙasar Turkiyya.
“Dukkan wadanda ake zargin dai nan ba da daɗewa ba za a gurfanar da su a kotu da zaran an kammala bincike.” Inji Uwujaren.
Ruguguwar Safarar Katin ATM Zuwa Ƙasashen Waje:
Idan ba a manta ba, cikin watan Satumba, 2020 EFCC ta kama wani ɗan harƙalla da katin ATM 2,886 a filin lokacin da ya ke ƙoƙarin fita da su zuwa Dubai.
Wanda aka kama ɗin mai suna Ishaq Abubakar, jami’an kwastan ne su ka damƙe shi a filin jirgi na Murtala Mohammed da ke Legas, su ka damƙa shi ga EFCC domin bincike da kuma gurfanarwa kotu.
FARMAKIN GIDAN KASON JOS: An kamo fursinoni 21 daga cikin 252 da suka arce
A ranar Talata ne hukumar NCoS ta bayyana cewa ta kamo fursinoni 21 daga cikin 252 din da suka arce daga gidan kason Jos jihar Filato.
Jami’in hulda da jama’a na rundunar ASC Geofrey Longdiem ya sanar da haka wa Kamfanin Dillancin Labaran Najeriya NAN a garin Jos.
Shugaban hukumar NCoS Mohammed Tukur ya ce fursinoni sun arce ne saboda rashin kayan aikin zamani da suke fama da shi a gidan kason.
Longdiem ya ce NCoS ta hada hannu da sauran jami’an tsaro domin ganin sun kamo sauran fursinoni da suka gudu.
Ya ce wasu mutum biyu daga cikin fursinoni da suka gudu sun dawo da kansu sannan mahaifiyar wasu fursinoni biyu ta dawo da ‘ya’yan ta  gidan kason.
Longdiem ya yi kira ga mutane da su hada hannu da hukumar ta hanyar sanar da jami’an tsaro a duk lokacin da suka ga wani fursina.
Idan ba a manta ba PREMIUMTIMES HAUSA ta buga labarin yadda fursinoni 252 suka arce daga gidan kason a Jos a dalilin farmakin da ‘yan bindiga suka kai a wannan gidan kaso.
‘Yan bindigan sun yi batakashi da jami’an hukumar NCoS dake tsaron wannan gida.
Kakakin hukumar Francis Enobore ya ce a dalilin harin mutum 10 sun mutu inda a ciki akwai ma’aikacin hukumar daya sauran kuma duk fursinoni ne da suka nemi gudu ta ritsa da su.
Sannan akwai mutum 6 da suka ji rauni a dalilin harin.
Ya ce hukumar ta kama mutum 10 daga cikin wadanda suka gudu kuma har yanzu ana farautar saura fursinoni 252 da suka gudu.
‘Yan sanda sun kama matar da ta cina wa budurwar mijinta wuta ta rasu
‘Yan sandan jihar Ogun sun kama matar aure Kehinde Abdulwasiu mai shekara 32 da laifin cina wa budurwar mijinta  Tosin Olugbade mai shekara 23 wuta.
Kakakin rundunar Abimbola Oyeyemi ya sanar da haka wa manema labarai a garin Abeokuta a farkon wannan makon.
Ya ce rundunar ta kama Kehinde bayan mijin Tosin, Fatai Olugbade ya kawo kara ranar 22 ga Nuwamba.
“Olugbade ya ce wata rana daga kawai ya zargi Tosin da neman maza shine Tosin ta tattara kayan ta ta tare gidan Ismail Wasiu wato saurayinta Kuma mijin Kehinde.
“Ina zaune a gida sai na samu labarin cewa Tosin ta yi fada da matar Wasiu, Kehinde inda cikin fushi Kehinde ta duldula mata fetur ta kesta ashana.
“Tosin ta rasu a asibiti a lokacin da ake duba ta a asibiti.
Oyeyemi ya ce ‘yan sanda sun kama Wasiu saboda Kehinde ta gudu.
“Da yake tsare a ofishin mu Wasiu ya ce Tosin ta rasu a dalilin fashewar tukunyar gas din da take girki da shi.
Ya ce binciken da rundunar ta gudanar ya nuna cewa karya Wasiu ya yi sannan shine ya ce wa matarsa Kehinde ta gudu.
Oyeyemi ya ce rundunar ta kama Kehinde a Saki jihar Oyo.
Ya ce fannin dake gurfanar da masu aikata laifi irin haka za ta ci gaba da gudanar da bincike
Korona ta kashe mutum 44 a Jihar Akwa Ibom
Gwamnatin Jihar Akwa Ibom ta yi kira ga al’ummar jihar cewa cutar korona gaskiya ce, don haka kada su bari wasu gafalallu su cuce su, har su ƙi ɗaukar matakan kariya.
Da ya ke jawabi a wurin Taron Bikin Shagulgulan Kirsimeti na ƙabilar Eket, Mashawarci na Musamman Ga Gwamna Emmanuel Udom a Fannin Kiwon Lafiya, Dominic Ukpong ya ce zuwa yanzu dai korona ta kashe mutum 44 a jihar tun daga farkon ɓarkewar annobar a ranar 1 Ga Afrilu, 2020.
“Jama’a kada mu kuskura mu bari wasu gafalallu su  su riƙa yi mana huɗubar ƙaryata korona, su cuce mu a banza.
Domin korona gaskiya ce.
“A Ƙaramar Hukumar Uyo ce korona ta fi yin kisa, sai nan Ƙaramar Hukumar Eket sai kuma Ikot Ekpene.
“Kwanaki uku da su ka gabata an samu ɓullar cutar korona a jikin mutum biyar.
Amma dai har yanzu ana ƙoƙarin gano shin nau’in ‘Omicron’ ce, ko kuwa a’a?”
Wannan bayani na sa ya zo daidai lokacin da Gwamnatin Tarayya ta bayyana cewa korona nau’in ‘Omicron’ ta ɓulla a Najeriya.
Tuni dai Majalisar Tarayya ta gargaɗi Hukumar NCDC da Ma’aikatar Harkokin Lafiya ta Tarayya cewa fa su shantake har cutar ta kai ga fara kisa a Najeriya.
Haka nan ƙasar Birtaniya da Canada sun ƙara wa’adin hana matafiya daga Najeriya shiga  ƙasashen.
CIKA-BAKIN APC A LEGAS: Guguwar komawar wani ɓangaren APC zuwa PDP ba zai haifar da komai ba
Jam’iyyar APC reshen Jihar Legas ta bayyana cewa har abada PDP ba za ta taɓa samun nasara a Jihar Legas ba.
Kakakin jam’iyyar na Legas, Seye Oladepo ne ya bayyana haka a ranar Asabar, biyo bayan komawar wani dandazon mambobin APC na jihar zuwa PDP.
Tsohon Shugaban Majalisar Dattawa, Bukola Saraki ne ya share wa mambobin waɗanda su ka ɓalle su ka raɗa wa kan su suna Lagos4Lagos hanyar shiga PDP.
Sai dai kuma APC ta ce ai jihar Legas kamar wutsiyar raƙumi ce, ta yi wa yaro nisa.
Don haka duk wani ƙulle-ƙulle da munaficcin da wasu ‘yan cikin jam’iyya za su ɓalle su je cikin PDP su shirya, to ba zai sa PDP ta yi nasara ba a Jihar Legas.
“Ai in dai rashin nasara ce a kowane zaɓe a Jihar Legas, to a kullum a jinin PDP ya ke.
“Kuma ina tabbatar maku da cewa zaɓe mai zuwa haka PDP za ta lodi buhunan asara, don ko mazaɓa ɗaya ba za ta iya kashewa ba.” Inji Oladepo, Sakataren APC na Legas.
Jam’iyyar PDP dai har yau ba ta taɓa yin nasarar lashe zaɓen gwamna a jihar Legas ba, tun bayan dawowar mulkin dimokraɗiyya cikin 1999.
Bola Tinubu ne ya yi mulki tsawon shekaru takwas daga 1999 zuwa 2007, a ƙarƙashin AD.
Sai kuma Raji Fasshola ya yi shekaru takwas, shi ma a ƙarƙashin AD, daga 2007 zuwa 2015.
Jam’iyyar APC ta riƙe daga 2015 har zuwa yau.
Lambobin waya miliyan 70 ne ba su da rajistar banki (BVN) a Najeriya – Shugaban eTranzact
An nuna damuwar cewa aƙalla layukan waya miliyan 70 ne ba a haɗa su da lambar ajiyar banki ba, wato BVN.
Shugaban Kamfanin Hada-hadar Zamani na eTranzact, Niyi Toluwalope ne ya bayyana haka a Lagos.
Toluwalope ya yi wannan iƙirarin a lokacin da ya ke jawabi a Taron Shekara-shekara na Ƙungiyar ‘Yan Jarida Masu Aika Rahotannin Hada-hadar Kasuwanci ta Najeriya (CAMCAN), taro na 24 da aka shirya a Legas.
Ya ce mutum miliyan 150 a cikin mutum miliyan 200 duk su na da waya a Najeriya.
“Waɗannan mutane miliyan 150 su na da layuka miliyan 110.
Amma daga cikin su, layuka miliyan 40 ne kaɗai aka haɗa da rajistar lambar ajiyar banki ta BNV.”
Toluwalope ya ƙara da cewa layuka miliyan 70 duk haka nan su ke ziƙau, ba a haɗa su da kowace lambar BVN ba.
A kan haka ne ya ce akwai matuƙar buƙatar janyo miliyoyin mutane masu ƙananan harkoki su rungumi tsarin ajiya a banki, su buɗe asusu tare da lambobin wayoyin su.
Ya ce yin hakan zai taimaka wajen bunƙasa ƙananan kasuwanci da ma manyan harkokin baki ɗaya.
Ya ce kamata ya yi a tashi tsaye a zaburar da masu ƙananan kasuwanci ko sana’o’i alfanun tsarin hada-hadar zamani wajen bunƙasa tattalin arziki, ta hanyar amfani da bankuna a sauƙaƙe.
Har yanzu dai ƙofa a buɗe ta ke wajen yi wa layukan wayoyin rajista, tare da haɗa su da lambar BVN ta banki.
Ita lambar BVN, sai idan ka buɗe asusun ajiya a banki za ka iya mallakar ta.
BANKA WA HEDIKWATAR APC WUTA: Shekarau, Barau Jibrin sun aika wa Sufeto Janar da ƙorafi
Tsohon Gwamnan Kano kuma Sanata Ibrahim Shekarau da Sanata Barau Jibrin da kuma Sha’aban Sharaɗa, sun rubuta wa Sufeto Janar na ‘Yan Sandan Najeriya, Alƙali Usman wasiƙa mai ɗauke da ƙorafin banka wa Ofishin APC na Sanata Barau Jibrin wuta da wasu ‘yan daba su ka yi.
Wasiƙar wadda aka rubuta a ranar 2 Ga Disamba, ta na ɗauke har da sa hannun sauran Ɗan Majalisar Tarayya Nasiru Abduwa da kuma Tijjani Joɓe da Haruna Dederi.
Su shida duk sun danganta kai wa ofishin jam’iyyar da hukuncin da Kotun Tarayya ta bayar a Abuja, inda ta rushe tare da haramta zaɓen shugabannin jam’iyya na ɓangaren Ganduje, wanda aka ce shugaban jam’iyyar da ke kai, Abdullahi Abbas ne ya lashe.
Kotu ta haramta zaɓen su Abdullahi Abbas, daga jihar har zuwa matakin ƙananan hukumomi.
Kuna ta gargaɗe su cewa kada su kuskura su sake zaɓen shugabannin.
Domin kotun ta amince da shugabancin ɓangaren su Shekarau, waɗanda su ka zaɓi Haruna Ɗanzago.
PREMIUM TIMES HAUSA ta bada labarin banka wa ofishin wuta kuma ta buga labarin yadda ‘yan sanda su ka kama mutum 13 da ake zargi na da hannu.
Takardar Ƙorafi Ga Sufeto Janar:
A cikin wasiƙar ƙorafin, su Shekarau sun zargi Abdullahi Abbas da alhakin ɗaukar nauyin waɗanda su ka banka wutar.
Cikin waɗanda aka zarga kuma har har da Kwamishinan Lura da Ƙananan Hukumomi, Murtala Garo, Faizu Alfindiki, wanda shi ne Shugaban Ƙaramar Hukumar da ya jagoranci rusa wani ginin koya wa matasa sana’o’i da Sha’aban Sharaɗa ya fara yi.
Sai kuma Khalid Diso Shugaban Ƙaramar Hukumar Gwale, Hassan Garban Ƙauye na Ƙaramar Hukumar Kumbotso, sai kuma Shugaban Ƙaramar Hukumar Nasarawa.
Yayin da su ka yi kira ga Sufeto Janar da ya ɗauki matakin binciken gaggawa, sun kuma yi gargaɗin cewa idan wani abu ya same su ko magoya bayan su, to waɗannan da su ka ambata ne ke da hannu.
Sai dai kuma kakaki waɗanda aka zarga ya shaida wa PREMIUM TIMES cewa sharri ne aka yi masu.
Ahmed Aruwa ya ce su ma tashi su ka yi da safe su ka ji labarin an banka wutar.
“Amma ba waɗanda aka lissafa cikin zargin ba ne su ka ɗauki nauyin ‘yan dabar.” Inji Aruwa.
Kotu ta bada belin direban da ya saci tayoyin tirela 17 ya rika cin tsire da kudin a Legas
A kotun majistare dake Ikeja jihar Legas ta bada belin wani direban babban mota mai suna Ahmed Ismaila mai shekara 28 da laifin sata da siyar da tayoyin tirela har guda 17.
Kotun ta gurfanar da Isma’ila bisa laifin hada baki da sata.
Dan sandan da ya shigar da karar sajen Olasunkanmi Adejumola ya ce Ismai’la ya aikata wannan laifi ne ranar 22 ga Oktoba a  Apapa-Oshodi.
Adejumola ya ce Ismai’la ya saci wadannan tayoyi daga wajen wanda yake masa aiki Olugbenga Otolola.
Ya ce farashin tayoyin ya sun kai Naira miliyan 1.9.
“Ismai’la ya siyar da tayoyin guda 17 sya rika kashe kudin har suka kare.
John ya ce zuwa yanzu Otolola ya samu nasaran karban taya daya daga wajen wanda Ismai’la ya siyar wa.
Alkalin kotun O.A Odubajo ta bada belin Ismai’la akan Naira 200,000 sannan kuma zai gabatar da shaidu biyu dake aiki kuma suna biyan haraji wa gwamnatin jihar Legas na tsawon shekara biyu.
Za a ci gaba da shari’a ranar 25 ga Janairu 2022.
Kotu ta bada belin barawon babur kan Naira 100,000
A ranar Juma’a ne kotun majistare dake Ogudu ta bada belin wani barawon babur Lukemon Odewole mai shekara 33 kan Naira 100,000 bayan an kama shi da laifin sata.
Odewole ya saci babur din kamfanin Domino Pizza’s wanda suke dawainiyar kai abincin da aka yi Oda.
Dan sandan da ya shigar da karan Sunday Bassey ya ce Odewole ya saci babur din ne ranar 17 ga Nuwanba da misalin karfe 5:32 na yamma a
Layin Ramat Kolawole a Ogudu GRA.
Bassey ya ce masu gadin wurin ne suka kama Odewole yayin da yake kokarin guduwa da babur din Wanda suka damkashi hannun ‘yan sanda.
A lissafe dai kudin baburi din ya kai Naira 550,000 sannan yada da lambar rajista GGE 269 QD.
Alkalin kotun ta bada belin Odewole sannan ta ce zai gabatar da shaidu biyu dake aiki kuma suke biyan gwamnatin jihar Legas haraji na tsawon shekara biyu.
‘Yan bindiga sun sace sama da mutum 20 a unguwar Gimbiya dake Sabon Tasha, Kaduna
Rundunar ‘yan sandan jihar Kaduna ta bayyana cewa ‘yan bindiga sun yi garkuwa da mutum sama da 20 a unguwar Gimbiya dake Sabon Tasha, karamar hukumar Chikun.
Kakakin rundunar ‘yan sandan Mohammed Jalige wanda ya sanar da haka ranar Juma’a wa tashar ‘ChannelsTv’ ya ce ‘yan bindigan sun far wa unguwar Gimbiya da misalin karfe daya na dare a lokacin da mutane ke kwance suna barci.
Jalige ya ce ‘yan bindigan sun shiga unguwar dauke da manyan makamai suka yi ‘kan mai Uwa da wabi’ da a dalilin haka mutum biyu suka mutu.
Ya ce rundunar ta fantsama farautar maharan domin ceto wadanda aka yi garkuwa da su.
PREMIUM TIMES ta nemi samun karin bayani daga Jalige amma abin ya ti cura don bai amsa sakon da aka aika masa ba.
Wani mazaunin unguwan, Gyara Guga ya tabbatar wa PREMIUM TIMES da wannan hari sai dai ya ce ba zai iya tabbatar da adadin yawan mutanen da maharan suka sace ba.
Idan ba a ranar 31 ga watan Oktoba 2021 ‘yan bindiga sun sace mutum 70 a cocin Emmanuel Baptist dake kauyen Kakau Daji.
Sannan a kauyen Unguwar Ayaba mazauna kauyen na ta yin hijira zuwa kauyen Unguwar Gimbiya domin guje wa maharan da suka addabe su.
A jihar Kaduna karamar hukumar Chikun na daga cikin kananan hukumomin da ‘yan bindiga suka addaba.
Kano ta wayi gari da rasuwar dattijo Muktar Adnan, Sarkin Ban Kano
Birnin Kano da kewaye, musamman garin Ɗambatta, an tashi da rasuwar Muktar Adnan, Sarkin Ban Ɗambatta.
Adnan ya rasu a ranar Juma’a, bayan ya sha fama da rashin lafiya.
Ya rasu ya na da shekaru 95, kuma shi ne mafi daɗewa daga cikin ‘Yan Majalisar Hakimai Masu Naɗa Sarki a Kano, wato ‘kingmakers’ a Turance.
Shi ya naɗa wa sarakunan Kano huɗu rawanin sarauta, ciki kuwa har da Sarki Ado Bayero, cikin 1963.
Sarki Sanusi I ne ya naɗa shi Sarkin Ban Kano, kuma Hakimin Ɗambatta, cikin 1954.
Sai dai kuma Gwamna Abdullahi Ganduje ya tsige shi tare da Hakimin Tsanyawa, Bichi, Dawaki Tofa da na Minjibir, a lokacin da su ka ƙi goyon bayan ƙirƙiro sabbin masarautu a Kano, cikin 2019.
Daga nan ya dawo gidan sa a Kano cikin unguwar Dambazzau ya ci gaba da zama, har rasuwar sa a ranar Juma’a.
Za a yi jana’izar sa yau bayan Sallar Juma’a a garin Ɗambatta.
Gogaggen masanin tarihin sarautar Kano, kuma ɗan jarida Fatuhu Mustapha, ya shaida wa Premium Times Hausa cewa, Muktar Adnan shi ne Kwamishinan Ilmi na farko a Kano, cikin 1968.
Shi ne mahaifin toshon Ministan Harkokin Kuɗaɗe, Mansur Muktar.
Shi ne Hakimi mafi daɗewa a tarihin Kano, ko a ce a tarihin Arewa ma.
Ya gaji mahaifin sa, Sarkin Bai Adnan, wanda aka bayyana Adnan da cewa, wani gogaggen mutum ne mara kasala.
Mahaifin sa ne ya fara hakimcin Dambatta, tun bai zama Sarkin Bai ba, ya na Dammaje Hakimin Babura, aka dawo da shi Dambatta, bayan an cire Sarkin Bai Abdulkadir daga Hakimin Danbatta.
amma aka bar masa sarautar sa, saboda samun sa da sakaci da sha’anonin mulki da na shari’a.
Yana Hakimin Dambatta, Sarkin Ban Kano, aka yi masa Kwamishinan ilmi na Jihar Kano na farko cikin 1968.
Shi ne ya fara ƙirƙiro da Kano Hukumar Tallafin Kuɗaɗen Ɗaliban Jihar Kano, wato, Scholarship Board, Kano State Polytechnic,  Audu Bako School of Agric da wasu manyan makarantun sakandire a Jihar Kano.
A zamanin sa ilmin boko da na addini ya samu tagomashi ƙwarai.
Saboda himmar sa, an samu yawaitar masu ilmin jami’a daga Kano.
Masarautar Ɗambatta ta samu ɗaukaka ƙwarai dalilin mulkin sa.
Sarkin Kano Bayero ya naɗa shi Sarkin Bai kuma ɗan Majalisar Sarki.
Amma har ya rasu ba a taɓa samun sa da wata matsala ba.
Allah ya gafarta masa, amin.
Shin da gaske ne kotu a Najeriya ta umurci kamfanin MTN ya biya Mr Anenih naira miliyan 5.5?
– Binciken DUBAWA
Zargi: Wani sakon WhatsApp na zargin wai kotun Najeriya ta umurci kamfanin MTN ya biya Emmanuel Anenih, wani mai amfani da layinta Naira miliyan 5.5 saboda wai kamfanin ya cire masa naira 50 ba tare da samun amincewarsa ba.
Wani sakon WhatsApp da aka yi ta yadawa a shafukan masu amfani da manhajar whatsapp na cewa wai wani dan Najeriya mai suna Emmanuel Anenih ya yi nasara a karar da ya shigar a kotu yana kalubalantar kamfanin MTN da cire masa naira 50 daga kudin kira da ya saka a layin sa na MTN cewa wai kudin wakar kira wanda shi bai amince da haka ba.
Sakamakon wannan sakon da yawa daga cikin masu amfani da manhajan whatsapp suka rika yin barazanar kama kamfanin a kotu cewa wai suma MTN na yi musu irin haka kamar yadda suka yi wa Mr Anenih.
Sakon na cewa “wani dan Najeriya mai suna Emmanuel Anenih ya kai kamfanin MTN kara kotu bayan da suka karya doka suka cire naira 50 cikin kudin da ya sayi kati ba da izinin sa ba.
Babban kotun a Abuja ya samu MTN da laifi ya kuma umurci kamfanin ya biya Mr Emmanuek naira miliyan biyar..”
Wani mai amfani da WhasApp ne ya tambayi Dubawa ko za ta iya tantance gaskiyar wannan labarin.
Da muka yi bincike a google, mun gano rahotannin da suka ambaci hukuncin kotun da aka yanke a watan Fabrairun 2020.
Bayan da Emmanuel ya kai kamfanin MTN kotu a shekarar 2014 bayan da suka cire mi shi naira 50 ba da izinin sa ba.
Da muka yi karin bincike mun gano wani bidiyo mai tsawon minti biyu na wani labarin da aka sanya a tashar NTA.
A cewar labarin, a watan oktoban 2014 Emmanuel Anenih ya kai MTN kotu bayan da suka zame kudi a wayarsa ba tare da izinin shi ba.
Bidiyon ya nuna cewa kotun ta yanke wannan hukuncin ne bayan da wanda ya shigar da karar da kamfanin suka yi musayar sakonni dangane da batun.
Haka nan kuma kotun ya ce akwai hujjojin da suka nuna rashin gaskiyar kamfanin tunda bayan da ya yi korafin, a daya daga cikin wasikun da kamfanin ya tura masa, akwai inda ya ambaci cewa lallai an cire kudin ba tare da izinin sa ba amma kuma sai suka aika ma sa kyautar naira 700 ladar shafe shekaru har 8 ya na amfani da layin na su.
NTA Ta ruwaito cewa a wannan shari’a babban alkalin kotun na birnin tarayyar a wancan lokacin, Ishaq cewa ya yi naira 700 bai kai diyyan irin matsalar da suka janyo mi shi ba.
Dan haka alkalin ya umurci kamfanin ya biya miliyan biyar a matsayin diyya da wani karin dubu dari biyar a matsayin kudin da zai yi amfani da shi ya biya lauyoyi.
Wannan binciken ya nuna mana cewa da gaske ne kotun Najeirya ta umurci MTN ya biya Emmanuel Anenih naira milliyan biyar da rabi bayan da suka cire masa naira 50 a wayarsa ba tare da izinin shi ba.
TARZOMAR SIYASA A KANO: Ƴan takife sun banka wuta a Hedikwatar APC ɓangaren Shekarau
Wasu masu zanga-zanga da aka yi wa mummunan zaton cewa magoya bayan Gwamna Abdullahi Ganduje ne, sun banka wuta a Hedikwatar APC, ɓangaren Sanata Ibrahim Shekarau.
Hedikwatar ta su na kan titin Maiduguri, kusa da Barikin Mobal na Kano, a Hotoro, cikin Ƙaramar Hukumar Tarauni.
Rigima a tsakanin su ta taso bayan zaɓen  shugabannin jam’iyya da ɓangarorin biyu su ka yi daban-daban a ranar 18 Ga Oktoba.
Kwamitin Ɗaukaka Ƙara na APC ya ce ya amince da zaɓen shugaban APC ɓangaren Gwamna Ganduje, wato Abdullahi Abbas.
Ɓangaren Shekarau sun garzaya Babbar Kotun Tarayya, su ka nemi a soke zaɓen ɓangaren Ganduje, tun daga  mazaɓu, ƙananan hukumomi da kuma jiha.
A ranar Talata kotu ta amince da wannan buƙata ta su.
Bayan soke zaɓen ɓangaren Ganduje, kotu ta gargaɗe su kada su kuskura su sake wani zaɓe daban.
Wakilin mu ya gano cewa yayin da masu tarzoma su ka banka wuta, mutanen unguwa sun yi dandazo inda su ka yi kukan-kura suka fatattake su, sannan su ka taimaka suka kashe wutar.
Daga baya ‘yan sanda sun isa wurin bayan mutanen unguwa sun kashe wutar.
Wakilin mu bai samu jin ta bakin Kakakin Yaɗa Labarai na ‘Yan Sandan Kano ba.
Wannan tarzoma ta zo daidai lokacin da wata Babbar Kotun Tarayya a Abuja ta haramta korar da Ganduje ya yi wa Murabus Sarki Muhammadu Sanusi II daga Kano, har kotun ta ci Kano tarar naira miliyan 10.
Sannan kuma aka umarci Gwamnatin Kano ta nemi afuwar Sanusi a shafukan jaridu biyu.
Dama kuma a cikin Nuwamba Ganduje ya biya Ja’afar Ja’afar naira 800,000 da kotu ta ce ya biya shi, saboda ya ɓata masa lokaci a kotu.
DALLA-DALLA: Guduma 7 Da Kotu Ta Buga Bisa Kan Ganduje Cikin Watan Nuwamba
A bisa dukkan alamu Gwamnan Kano Abdullahi Ganduje ya fara hango ƙarshen zangon mulkin sa na biyu, tun yanzu  sama da shekara ɗaya kafin ya fita daga gidan Gwamnatin Jihar Kano.
Ganduje wanda har yau fatalwar zaɓen ‘inkwankulusib’, wanda aka ce bai kammalu ba ba ta fice daga cikin ƙwanƙwaman kan sa ba, a ɗaya gefen kuma har yau akwai kurwar zargin cushe-cushen miliyoyin daloli a kan sa.
Waɗannan fatalwa da kurwa za su daɗe a jikin sa kafin ya samu makarun da zai karya su a fitar masa da su, bayan ya sauka daga mulki, cikin 2023.
Guduma 7 Kan Ganduje:
1 – Cikin watan Nuwamba, Gwamna Abdullahi Ganduje ya biya tarar sa da kotu ta ci har naira 800,000 saboda ya ɓata wa Ja’afar Ja’afar suna.
Ja’afar shi ne ya fallasa zargin Ganduje da aka nuno shi ya na cusa daloli aljihu.
Wannan kuɗi dai tuni har Ja’afar ya ɗora naira 200,000 a kai, sun cika miliyan ɗaya, kuma ya ce a yi ayyukan taimakawa ga mabuƙata da kuɗin.
2 – Guduma ta biyu a kan Ganduje ita ce soke zaɓen APC ɓangaren Abdullahi Abbas da Babbar Kotun Tarayya a Abuja ta yi a ranar 30 Ga Nuwamba.
Mai Shari’a Hamza Mu’azu ya ce shugabannin APC ta ɓangaren tsohon Gwamna Ibrahim Shekarau ne halastattun shugabanni, a ƙarƙashin Haruna Ɗanzago.
3 – Guduma ta uku da kotu ta ranƙwala wa Ganduje, ita ce umarnin da kotun ta bayar cewa kada ɓangaren Ganduje ya sake yin wani zaɓen shugabannin jam’iyyar APC a Jihar Kano.
4 – Babbar Kotun Tarayya ta Abuja ta ɗirka wa Ganduje kulki na huɗu, inda ta haramta korar da Gwamnatin Jihar Kano ta yi wa Murabus Sarki Muhammadu Sanusi II.
5 – Kotun ba ta tsaya nan ba sai da ta muƙa wa Ganduje kulki na biyar, inda ta ce ya biya Sanusi diyyar tauye masa ‘yanci har naira miliyan 10.
6 – Guduma ta shida ita ce umarnin da kotun ta bayar cewa Sanusi na da ‘yancin dawowa Kano ya ci gaba da zaman sa.
Ko kuma ya riƙa shigowa birnin a duk lokacin da ya ga dama.
7 – Kotu ta ɗirka wa Ganduje guduma ta bakwai, inda ta umarce shi da ya buga roƙon neman afuwa ga Murabus Sarki Muhammadu Sanusi II a jaridu biyu na ƙasar nan.
Waɗannan batutuwa duk a cikin watan Nuwamba su ka faru, waɗanda ko shakka babu dukkan su babu wanda Ganduje zai yi farin ciki da shi.
Domin tuni har ya fara gaganiyar tattara bayanan ɗaukaka ƙara.
KAI JAMA’A: Jami’an Sibul Difens sun damke wani Uba da Ubansa da suka yi wa ‘ya/Jikan su fyade
Jami’an sibul defens NSCDC a jihar Osun sun kama wani Uba da Ubansa wato kakakan wata yar shekara 13 da suka rika yi mata  fyade a gida duk su biyun.
Hukumar NSCDC ta kama wadannan mutane ne bayan yarinyar ta bayyana yadda mahaifinta da kakanta ke danne ta shekaru biyu da suka gabata wa jami’an tsaron.
Kakakin rundunar Adigun Daniel wanda ya sanar da haka ranar Litini a Osogbo ya ce tun a ranar Juma’a jami’an tsaron suka cafke wadannan mutane.
Daniel ya ce yarinyar ta fara zama da kakarta mace daga dangin mahaifiyar ta bayan mahaifiyarta da mahaifinta sun rabu tun tana shekara uku.
“Ta ce da ta Kai shekara biyar sai ta dawo zama da mahaifinta da kakanta namiji.
“Ta ce tun daga wannan lokaci kakanta namiji ya rika lalata da ita.
“A lokacin bata iya fada wa kowa ba saboda karancin shekarunta sannan  babu wanda zai yadda da abin da ta fadi.
Daniel ya ce mahaifin yarinyar da ubansa sun karyata abin da yarinyar ta fadi a kansu a ofishin jami’an tsaron.
Ya ce rundunar za ta kai wadannan mutane kotu da zaran sun kammala bincike.
Sannan ita kuma yarinyar an damkata ga ma’aikatar kula da al’amuran mata da yara kanana domin samun kula.
Shugaban hukumar Emmanuel Ocheja ya ce kare hakin yara kanana mata na daga cikin aiyukkan da hukumar za ta fi bada karfi ta a Kai.
Kotu ta raba auren wasu ma’aurata saboda tsananin kiyayya da suke wa juna
Fasto Adekunbi Osho mai shekara 45 ya samu biyan bukatar sa bayan kotun dake Igando a jihar Legas ta raba auren sa na shekara shida da matarsa Rebecca.
Alkalin kotun Adeniyi Koledoye ya warware kullin wannan auren ne bayan dagewar da fasto Osho ya yi na lallai kotu ta raba aurensa duk da rokon da aka yi ta yi.
A bayanin da ya yi Osho yace matarsa Rabecca ta ki jinin ta ga mijinta na ci gaba a rayuwa da wurin aikinsa.
Ya ce zargin fasikancin da Rabecca ta yi masa ya sa ba a yi masa ganin mutumin kirki ballantana a kara masa girma a wurin aiki.
“Rabecca ta rubuta wasika ga fastocin cocin da nake aiki da su da shugaban cocin cewa ni kasurgumin manemin matane sannan ta yi min sharri wai na taba aika mata da yan iska su kashe.
“Wata rana Rabecca ta taba dalla min mari ta kuma yayyaga mun riga a cikin jama’a saboda wai ta kama ni da wata mata.
Osho ya ce Rabecca masifaffiyar mata kuma bata kaunar ‘yan uwansa hatta yar su daya da suka haifa ma bata so ya kusance ta.
Ya ce ya gaji da auren kuma yana rokon kotu ta bashi damar kula da ‘yar ta su  guda daya mai shekara 3 da suka haifa tare.
Rabecca mai shekara 36 ba tace komai ba game da hujojjin da mijinta ya bada a kotun.
Sai dai ta ce ta hana Osho taba ‘yar su ne saboda ba shine mahaifinta ba.
“Wani saurayi na ne ya yi mun ciki a lokacin da nake auren Osho da hakan ya sa bazan bari ya goya dan wani ba.
FARMAKIN GIDAN KASON JOS: Mutum 10 sun mutu, 252 sun arce
Hukumar NCoS ta bayyana cewa mutum 10 sun mutu sannan fursinoni 252 sun gudu sandiyyar harin da ‘yan bindiga suka kai gidan Kason Jos jihar Filato.
Kakakin hukumar Francis Enobore ya sanar da haka ranar Litini a Abuja.
Enoboreya ya ce daga cikin mutum 10 din da suka mutu akwai ma’aikacin hukumar daya sauran kuma duk fursinoni ne da suka nemi gudu ta ritsa da su.
Ya yi wa iyalin ma’aikacin hukumar ta’aziya sannan ya jinjina wa jami’an tsaron da suka taimaka wajen kama maharan da suka kawo hari a wannan gidan yari.
Enoboreya ya tabbatar cewa hukumar za ta kama duk wadanda ke da hannu a harin domin yanke musu hukunci.
Idan ba a manta ba a ranar Lahadi PREMIUM TIMES ta buga labarin yadda ‘yan bindiga suka kai farmaki gidan yarin garin Jos da  misalin karfe 5:30 na yamma.
‘Yan bindigan sun yi batakashi da ma’aikatan NCoS kafin suka samu daman shiga cikin gidan yarin.
Sai dai Enoboreya ya ce ‘yan bindigan sun makale a cikin ginin gidan kason saboda tare wurin da jami’an tsaro suka yi.
Gidan yarin Jos na da fursinoni 1,060 inda a ciki akwai fursinoni 560 dake jiran a yanke musu hukunci da kuma wasu fursinoni 500 da aka yanke wa hukunci suna jira akaddamar da hukuncin ne.
Ranakun aiki a ofis sun koma Litinin-Alhamis a Kaduna, za a rika aiki daga gida ne ranar Juma’a – El-Rufai
Gwamnan jihar Kaduna Nasirl El-Rufa’I ya bayyana cewa ma’aikatan gwamnati a jihar za su rika zuwa aiki sau hudu a mako cewa kowa zai yi aiki daga gida ne ranar Juma’a.
El-Rufa’I ya sanar da haka ne a wani sako wanda mai bashi shawara kan harkokin yada labarai Muyiwa Adekeye ya fitar ranar Litinin a garin Kaduna.
Bisa ga sabon tsarin, ma’aikata za su rika zuwa aiki ne daga ranakun Litinin zuwa Alhamis daga karfe 8 na safe zuwa karfe 5 na yamma.
Ya ce wannan tsari wanda zai shafi fannin dake zaman kansu da gwamnati ta shigo da shi zai fara aiki ranar 1 ga watan Disemba 2021.
“Malaman makaranta, jami’an lafiya da manyan ma’aikatan gwamnati ne kawai za su ci gaba da zuwa aiki yadda suka saba yi.
Gwamnati ta kirkiro wannan tsari ne domin bai wa ma’aikata daman hutu domin inganta aikinsu da samun lokaci domin zuwa gona da kasancewa tare da iyalan su a gida.
Gwamnati ta amince da wannan tsari bisa ga darasin da ta koya daga lokacin da cutar korona ta bullo inda dole wasu ma’aikata ke aiki daga gida.
El-Rufa’I ya kara da cewa gwamnati za ta samar wa ma’aikata da Intanet domin su ci gaba da aiki a lokacin da suke gida batare da an samu wata matsalaba.
Ya ce tsarin zai fara aiki yadda ya kamata a watan Janairu 2022 sannan hakan zai bai wa fannin dake zaman kansu damar gudanar da aiyukansu suma bisa wannan tsari.
KASUWAR GWAL A KANO: Najeriya za ta magance asarar dala biliyan 9 da ake yi a haƙar zinari duk shekara
Najeriya ƙasa ce da Allah ya albarkace ta da ma’adinai, waɗanda su ka haɗa har da masu tsadar gaske da duniya ke tinƙaho da su.
An ƙiyasta akwai metrik tan 200 a ƙarƙashin ƙasa na gwal, wanda ya na ɗaya daga cikin albarkatun ƙasa bakwai da ɓangaren ma’adinan Najeriya ta ɗaura banten maida hankali ana haƙowa tare da cin moriyar su.
Baya ga fetur da gas, zinari shi ne mafi daraja a cikin ƙasar nan.
Wannan zinari da ke cikin ƙasar Najeriya ya samu karɓuwa sosai a duniya.
Domin wani rahoto ya nuna cewa a yankin Maru cikin Jihar Zamfara, can ne ake kallo wata aljannar masu hada-hadar zinari.
Sai dai kuma duk da cewa zinari ɗimbin dukiya ce mai haɓaka tattalin arzikin ƙasa, a Najeriya wannan ma’adinai mai tsada ya zama mugun abu.
Akasari masu haƙar zinari a Najeriya sun karkata wajen aikata muggan laifukan da su ka haɗa da danne haƙƙin masu haƙƙi, sumogal, tirsasa yara aikin ƙarfi, kashe-kashe, illolin lahanta lafiyar jiki da sauran su.
Cikin 2018 an samu sanduƙin zinari 315, sannan kuma Jihohi 8 sun haƙo   ma’aunin zinari 1212.77, inda a Jihar Osun da Neja su ka samar da kashi 70.36.
Daga cikin naira biliyan 2.5 da gwamnati ta samu kuɗin konon zinaria cikin 2018.
Cikin shekarar 2019 an samu har 2,586, inda aka bayar da lasisin haƙo zinari 1,141.
Sai dai an danganta rashin samun haraji mai yawa daga zinare, musamman saboda ayyukan masu haƙo shi ba da izni ba.
Najeriya ta na asarar dala bilyan 9 a duk shekara saboda masu sumogal ɗin.
Sanata Orji Uzor Kalu ya taɓa yin kira a yi bincike kan maƙudan kuɗaɗen da gwamnati ke asara saboda masu harƙallar zinari.
An kuma tabbatar da cewa ayyukan haƙar zinari ta haramtacciyar hanya ya taimaka sosai wajen ruruta fitinar ‘yan bindiga a jihohin Arewa maso Yamma, inda garkuwa da mutane ya yi kaka-gida.
Ana ganin ana amfani da ma’adinan ne ana karɓar makamai a yankunan.
Wani rahoto da EnactAfrica ta fitar, ya nuna cewa an yi asarar rayuka 6,319 a jihar Zamfara daga 2011 zuwa 2019 ta musabbabin rikice-rikicen da ke da alaƙa da laifukan haƙar ma’adainai.
Yayin da a 2010 mutum 400 suka kamu da cututtukan gubar ma’adinai a Jihar Zamfara.
Cikin 2015 kuma gubar ma’adinai ta kashe mugun yara 28 a Jihar Neja.
Sai dai kuma a yanzu an yunƙuro da ƙoƙarin kafa kasuwar hada-hadar zinari a Kano.
Kasuwar mai suna Kano Gold Souk, idan aka kammala ta za ta zama irin ta ta farko a Afrika.
Gwamna Abdullahi Ganduje na Kano da Karamin Ministan Harkokin Ma’adinai Uchechukwu Ogah, sun bayyana ƙoƙarin gina kasuwar cewa ya yi daidai da lokacin da aka fi buƙatar kasuwar.
RASHIN TSARO: Gwamnatin Kaduna ta sanar da bude hanyoyin sadarwar waya a kananan hukumomin da ta toshe
Duk da ci gaba da samun tsananin rashin tsaro a jihar Kaduna da ake fama dashi, gwamnatin jihar Kaduna ta sanar da bude hanyoyin sadarwa a kananan hukumomin da ta toshe a watan Oktoba.
Kwamishinan tsaron jihar Kaduna, Samuel Aruwan ya sanar da haka ranar Juma’a a garin Kaduna.
Aruwan ya ce tuni gwamnati umarci hukumar sadarwa ta kasa ta bude hanyoyin sadarwa da ta dakile tun a watan Oktoba sai dai har yanzu dokar hana cin Kasuwanni mako-mako da aka dakatar na nan.
Aruwan ya kara da cewa jami’an tsaro za su ci gaba da aiki tukuru domin tabbatar da tsaro a jihar da kuma gamawa da yan bindiga da suka addabi jihar.
Idan ba a manta ba, gwamnatin Kaduna ta sanar da toshe hanyoyin sadarwar wayar tarho da kuma dakatar da wasu kasuwannin mako mako da ake ci.
Majalisar dokokin Jigawa ta karyata labarin yunkurin tsige Kakakinta
Shugaban kwamitin yada labarai na majalisar dokokin Jihar Jigawa Muhammad Adamu, ya karyata jitajitar cewar mambobin majalisar suna yunkurin tsige Kakakinta Idris Garba.
Malam Adamu ya shaidawa manema labarai a Dutse, babban birnin Jihar Jigawa cewa labarin da aka buga a wasu kafofin yada labarai cewa za’a tsige sifika labarin konzon kurege ne kirkiranran labari ne.
Yace wasu ne kawai suke yunkurin batawa Jihar da kuma majalisar suna.
Muna zaman lafiya da fahimtar juna da Kakakin majalissar da kuma gwamnatin Jihar ta Jigawa.
Malam Adamu yace majalisar ba ta yawan zama saboda aiyukan cigaban al’umma yasa take yawan zuwa taro irin na samina a wajen Jihar Jigawa.
” Ina zargin gwamna Muhammad Badaru da Kakakin majalisar suna takun tsaka ne akan yunkurin shi Kakakin na neman kujerar gwamna a shekarar zabe na 2023″.
Kotu ta bada belin barawon da ya sace wa wata makauniya waya da ‘yan kudinta
Kotun majistare dake jihar Legas ta bada belin barawon da ya saci wayar salula da tsaban kudi har Naira 5,000 a gida wata makauniya a kan Naira 100,000.
Kotun ta kama Adewale Oladeji mai shekara 39 da laifin sata, hada  baki da abokinsa domin su yi sata da balle kofar gidan wannan makauniya.
Shi dai Oladeji ya musanta aikata haka.
Lauyan da ya shigar da karar Simeon Uche ya ce Oladeji da abokinsa da ya tsare suka shiga gidan wata makauniya mai suna Roseline Aiguh dake lamba 5 layin Ebunoluwa a Ojo ranar 11 ga Nuwamba.
Uche ya ce a wannan rana Oladeji da abokinsa sun shiga gidan matan saboda suna tunanin ta yi tafiya bata nan a gida.
“Da suka isa gidan sai Oladeji ya sa abokinsa ya shiga gidan domin ya kwaso musu kaya shi kuma ya na tsaye a waje yana gadi.
“Sai dai kafin su ankare makwabtan Roseline suka dira musu inda suka kama Oladeji sannan abokinsa ya bi ta saman kwanon dakin ya gudu.
“An tsinci wayan salula da farashin da ya kai Naira 50,000 da kudi Naira 5,000.
Alkalin kotun Ademola Adesanya ya bada belin Oladeji akan Naira 100,000 sannan da shaidu biyu.
Za a ci gaba da shari’ar ranar 21 ga Janairu 2022.
TALAUCHI DA MATSIN TATTALIN ARZIKI: Yadda Gwamnatin Buhari Ta Hakawa Kanta Rami, Daga Ahmed Ilallah
A yanzu dai, bai gaza wasu wattanni ba gwamnatin Muhammadu Buhari zata gama wa’adin ta na karshe, lissafi na nunawa cewa sama da shekaru masu yawa, ‘yan Nijeriya basu taba samun kansu cikin rayuwa mai radadi ba, kamar wannan yanayin.
Banda batun kanfon talauchi da kuma yawan karayar tatttalin arzikin da ita kanta gwamnatin take yawan samu, wanda ya hana tattalin arzikin kasar yin tasiri ga tallakawan kasar, sai gashi zaman lafiya ma cikin yanayin da ake ciki yana nema ya gagara, musamman a yankin da Shugaba Buhari ya fi ko ina farin jini, wato arewa maso yamma da maso gabas dama tsakiyar Nijeriya.
Dalilai da dama sun nuna cewa Shugaba Buhari yafi sauran shugabbnnin kasar nan farin jini a wurin talakawa, wanda shine dan takarar da talakawa suka tara masa kudi don neman wannan kujerar, kuma haka ya faru ne bisa kyakkywan zaton kishin kasar sa, jajircewa da kuma tunanin yana dauke da kyawawan manufofin da zasu sharewa talakawan Nijeriya hawayensu, amma da dukkanin alamu an sami sabanin haka, a yau talauci da karayar arziki a tsakanin yan Nijeriya yayi katutu, hadi da rashin tsaron dama ya hana su yin sana’oin da suka dogara da su, irin su noma da kasuwanci a garuruwan su.
Kafin zaben shekara ta 2015, kasancewar Buhari yayi takara kusan sau biyu kafin wannan lokacin, a kwai kyakkyawan zaton za a samu chanji a Nijeriya bayan nasarar APC a 2015.
Gammayyar APC bisa jagoranci Shugaba Buhari, sun kewaya Nijeriya, anyi tarurruka na yan kasa da masana, matasa, mata da ma masu ruwa da tsaki a harkar siyasa a kan matsalolin Nijeriya, musamman tsadar rayuwar da talakawa suke ciki kamar tsadar abinci, mayin fetur, da makamantan su.
Rashin tsaro a wannan lokacin da yafi addabar mutanen arewa maso gabashin Nijeriya, ya zamanto dama da makami na Jama’iyar APC wajen yakin neman zaben da ya gabata na 2015.
Har ta kai a wasu lokutan manyan APC na shiga ko jagorantar zanga-zanga ta lumana don farkar da gwamniti yanayin tsanani da ‘yan Nijeriya suke ciki.
Shugabancin Jama’iyar APC bisa jagorancin Shugaba Buhari ya kasa cika burin sa a kan miliyoyin talakawan Nijeriya wayanda suka kasance manyan aminai, abokai da masoya na Baba Buhari, dadi da kari ma kasa ta sake shiga cikin rudani ne a kan wannna matsalolin, wanda laluben bakin zaren dinke matsalolin yayi wuyar samowa.
Manyan dalilan gazawar wannan gwamnati wajen samawa talakawan wannan kasa ingantanciyar rayuwa sun hada:
Rashin kykkyawan shiri, jadawali, tsari da kuma zababbun mutane kafin shiga gwamnati daga Shugaba Buhari, don cimma burin gina kyakkyawan tsarin tattalin arziki da rayuwa mai aminci ga talakawa, ya zama rami na farko da wannan gwamnati ta gina wa kanta.
Bayan rantsar da shugaba Buhari a watan mayu na 2015, Shugaba Buhari ya shafe tsawan wattanni kafin ya kafa majalissar sa ta zartarwa da nada ministoci, domin fuskantar alkawuran masu zabe.
La’akari da tarin matsalolin Nijeriya da kuma lokacin da ake da shi na shekara hudu kawai, wannan ya taimaka mutuka wajen gina ingantacciyar gwamnati a Nijeriya.
Buhari ya cunkushe hukumo min gwamnati da kuma nada ministoci kadan bisa dalili na tattali ba tare da la’akarin yawan al’umar wannan kasa da kuma dinbin bukatun su ba, wanda daga baya akayi kwam baya da sake kara yawan ministoci a zangon sa biyu.
Gwamnatin shugaba Buhari ta gaza samar da kwamati na kwararru akan tattalin arziki, tsayyaye kuma mai karfi da zai na bada shawara akan yadda za a na tafiyar da harkar tattalin arziki na kasa, wanda ya kamata ya kasance mai ikon kansa.
Shugabancin Babban Bankin Nijeriya wato CBN, da amincewar Shugaba Buhari na Governor Godwin Emefele da yaci gaba da jagorancin CBN duk da kasancewar babu wata nasara da aka samu a jagorancin sa, ta fuskar kawo chanjin a harkar tattalin arziki da gudanarwar kudi a Nijeriya, wanda har yau kullun hauhawar firashi a ke samu kuma Naira kullum darajar ta raguwa take.
Tafiya da Godwin Emefele kadai ya nuna rashin kyakkywan tsarin da Shugaba Buhari yake da shi na tafikar da tsarin tattalin arzikin Nijeriya, kawai zai dorane a kan tsarin baya na Shugaba Jonathon duk da sukan da yasha a baya da shi kansa Buharin.
Barin Governor Emefele ya nuna cewa Shugaba Buhari bashi da tsarin kwararrun mutanen da zai yi aiki da su don cika burin mulkinsa.
Waiwaye kawai a kan manufofin CBN na harkar kudade, kusan kara karya darajar Naira yake a ko da yaushe, misali karya darajar naira da CBN tayi saboda annobar korona yayi sila cigaba da karya ta a kasuwanni hada hadar kudade, tsarin CBN na kin sayarwa masu Chanji Dollar wato BDC ya kara karya darajar Naira akan Dollar daga 400 zuwa sama da 500 cikin sao i kalilan, a kullum firashin kayyaki karuwa yakeyi, wanda duk wannan talakawa sun fi shiga tasku.
Shirye shiryen gwamnati na kauda talauchi da tallafawa masu manya da kanan nan sana’oi baya aiki dari bisa dari, a wani bangaren ma yana kawai cusa al’umma cikin kaka na kayi ne kawai da kuma barnatar da kudin al’umma, yayin da gwamnatin ta kau da kai akan matsalolin ilimi, da lafiya, wanda kullum likitoti da malamai suna kan haryar yajin aiki.
Tallafin gwamnati na bada bashi irin na Covid 19 da Survival fund, cash transfer, duka suna da kyawawan manufa kamar yadda a kayi bayani, sai dai shin gwamnati tana da cikekken bayanai na wayanda zata bawa bashin da tallafin kafin a raba kudin?
Shin wa yanda suka karu da wannan tallafin sune ma ingantattun masu sana’ar?
Shin hukumomin gwamnati sun bibiyi yadda wayanda a ka ba kudin yadda suka gudanar da shi, yaya za a karbi wannan kudaden ga wayanda a kaba bashi.
Tsarin shugaba Buhari na hana shigowa da abinci daga makotan kasashe wanda kai tsaye yafi shafar jahohin da ke kan iyaka, wannan tsarin duk da kykkyawar manufar sa, amma dai bai zo da tsarin kata-kwana ba, a kan matsalolin da zasu iya biyo bayan sa ba, musamman na tashin kayan abinci da kuma rashin aikin yi ga al’ummar da suke wannan sana’ar.
Wanan ya kawo karanci da tsadar abinci cikin karamin lokaci da kuma kara talauci ga masu wannan sana’ar.
Shin cigaban da ake cewa an samu na arzikin kasa wato GDP baya nunawa ne wajen canja rayuwar talakawan Nijeriya?
Tabbas akwai tazara mai yawa tsakanin cikagaban tattalin arzikin da dai-dai kun ‘yan Nijeriya da kuma cigaba hukumomin Nijeriya.
Shine ya sanya karuwar talauchi da karayar tattalin arzikin al’umar Nijeriya.
Wannan suna da ga cikin kadan daga dalilan da ya sanya gwamnati kasa cimma burin bunkasa tattalin arzikin yan Nijeria.
alhajilallah@gmail.com
TARON GWAMNONIN APC DA BUHARI: Za a yi gangamin jam’iyya cikin watan Fabrairu, 2022
Bayan da Gwamnonin Jam’iyyar APC su ka gana da Shugaba Muhammadu Buhari, shugabannin jam’iyyar sun amince su shirya gangamin taro na  ƙasa a cikin watan Fabrairu, 2022.
Haka dai wani jami’i a cikin jam’iyyar ya tabbatar da haka.
Gwamna Mai Mala-Buni kuma Shugaban Rikon APC kuma Gwamnan Jihar Yobe ne ya bayyana haka ga manema labarai a Abuja, bayan sun fito daga ganawar da su ka yi da Shugaba Buhari a fadar sa, ranar Litinin a Abuja.
Cikin waɗanda su ka halarci ganawa da Buhari, akwai gwamnan Kebbi Atiku Bagudu, na Jigawa Badaru Abubakar.
Badaru shi ne Shugaban Ƙungiyar Gwamnonin APC.
Buni ya ce an amince a gudanar da taron gangamin jam’iyya cikin watan Fabrairu a lokacin da shugabannin su su ka halarci taro a ranar Lahadi.
Ya ƙara da cewa har yanzu dai ba a cimma matsayar ranar da za a yi taron ba.
Amma dai an cimma shirya shi cikin Fabrairu, bayan an tuntuɓi manyan masu ruwa da tsakin cikin APC.
Buni wanda shugabancin sa ke shan suka musamman a cikin manyan APC, ya ƙaryata raɗe-raɗin da ake yi cewa zai nemi ƙarin wa’adin ci gaba da shugabancin APC.
“Ni ba ni da aiki ne da har ko da yaushe zan ta neman ƙarin wa’adin shugabanci ko me?
Akwai nauyin da ke kai na wato shugabancin al’ummar Jihar Yobe.
To shi na ke so idan an yi gangami, an zaɓi sabbin shugabanni, ni ma sai na koma jiha ta, na ci gaba da ƙoƙarin sauke nauyin da ke kai na.”
An naɗa Buni shugabancin kwamitin tafiyar da APC na mutum 13, a cikin watan Yuni, 2020, bayan an wancakalar da shugabancin Adams Oshiomhole.
ILMI YA SHIGA GARARI: An ƙara kuɗin WAEC kuma an riƙe jarabawar ɗaliban da ake bin jihohin su bashin kuɗin jarabawa
Hukumar Shirya Jarabawar Kammala Sakandare (WAEC), ta ƙara kuɗin jarabawa daga naira 13,950 zuwa naira 18,000.
Kenan an yi ƙarin kashi 29 bisa 100 na kuɗin jarabawar fita sakandare kenan.
Ƙarin zai fara ne daga kan ɗaliban da za su yi jarabawar SSCE cikin shekarar 2022 mai kamawa nan da watanni biyu.
WAEC ta yi wannan sanarwa ce a ranar Litinin a Legas, lokacin da ake bayyana sakamakon jarabawar SSCE (May/June).
Wanann sanarwar ƙari ta zo ne tare da sanarwar cewa babu wani ɗaliban da zai ga sakamakon jarabawar sa, matsawar dai ana bin gwamnatin jihar sa bashin kudin jarabawa amma ba a biya ba.
Shugaban Ofishin WAEC da ke Najeriya, Patrick Aregham ne ya yi wannan sanarwa, wanda ya ce dalilin ƙarin sun haɗa da annobar korona, tsadar rayuwa da kuma matsalar tsaro.
Areghan ya ce duk makarantar da ta caji sama da naira 18,000, aljihun su za su zuba kuɗin, ba ga ofishin WAEC ba.
Sai dai Areghan bai bayyana sunayen jihohin da gwammonin su ba su biya wa ɗaliban kuɗin WAEC ɗin ba.
Amma ya ce ba za su saki jarabawar duk wani da ake bin jihohin da ya fito bashin kuɗin jarabawar WAEC.
Mutum sama da miliyan 1,274,784 sun ci jarabawar WAEC
Hukumar Shirya Jarabawar WAEC ta ce daga cikin mutum 1,560,261 da su ka zauna jarabawar ta WAEC ta ce kashi  81.7 duk sun ci darurra biyar da su ka haɗa da Lissafi da Turanci.
Tabbas ‘yan bindiga sun sace matafiya da dama a titin Abuja-Kaduna, amma mun ceto mutum 11 cikin su – Kwamishina ‘Yan sandan Kaduna
Kwamishina ‘yan sandan jihar Kaduna Abdullahi Mudassiru ya tabbatar da kisan da ‘yan bindiga suka yi wa Sagir Mudassiru, mai mallakin makaranta Famaks a titin Abuja – Kaduna.
Kwamishinan Mudassiru ya bayyana cewa ‘yan sanda tare da hadin guiwar sojoji sun ceto mutum 11 ciki har da gawar marigayi Hamida a kauyen  Kurmin kare, dake iyaka da Titin.
Kwamishinan Tsaron Jihar Kaduna,  Samuel Aruwan ya shaida wa manema labarai cewa rundunar ‘yan sandan jihar karkashin kwamishina Sagir Mudassir ta sanar masa cewa ‘yan sanda sun ceto mutum 11 da aka yi garkuwa da su a wannan hari.
Bayan haka ya kara da cewa gwamnatin jihar za ta ci gaba da aiki tare da jami’an tsaro wajen ganin an kawo karshen hare-hare da ake kaiwa matafiya a wannan titi.
Hakazalika ya yi kira ga matafiya da su rika hakuri a lokacin da suke tafiya, su daina bin hannun da ba nasu ba domin hakan na sa a rika samun hadarurruka da kuma cunkoso a hanyar ta inda zai sa mugayen mutane su kawo wa matafiya hari.
TAYA JONATHAN MURNAR CIKA SHEKARU 64: PDP ta kira shi gwarzon shugaban da ‘yan Najeriya ke tutiya da shi
Jam’iyyar PDP ta taya tsohon Shugaban Ƙasa Goodluck Jonathan murnar cika shekaru 64 a duniya, tare da bayyana shi a matsayin gwarzon shugaban da ‘yan Najeriya ke tuniya da tinƙaho da shi.
A ranar Asabar ce Jonathan wanda ya yi mulkin Najeriya tsawon shekaru shida a ƙarƙashin PDP ya cika shekaru 64 a duniya.
Jonathan ya yi mulki daga 2010 zuwa 2015, inda APC ta karɓi mulki daga hannun sa bayan an kayar da shi zaɓe.
PDP ta kira shi gwarzon shugaban da ‘yan Najeriya ke tutiya da shi.
A cikin wata sanarwar da Kakakin PDP Kola Ologbondiyan ya fitar a ranar Asabar a Abuja, jam’iyyar ta bayyana Jonathan a matsayin wani gwarzo mai kishin ƙasa, kuma jagora nagartacce.
Ta bayyana cewa irin sadaukar da kan da Jonathan ya yi wajen tabbatar da haɗin kan ƙasar nan ya kasance babban abin tarihi a Najeriya.
PDP ta ci gaba da cewa duk da Jonathan ya sauka daga kan mulki, har yau bai gajiya ba wajen ci  gaba da aikin nuna kishi, gaskiya da ƙaunar ci gaban ƙasar nan fiye da duk wani muradi na sa da ya ke son cimmawa a rayuwa.
Ta ce tun ya na Mataimakin Gwamna, Gwamna, Mataimakin Shugaban Ƙasa, Muƙaddashin Shugaban Ƙasa da kuma Shugaban Ƙasa, Jakadan Afrika duk ɗabi’un sa na dattako ya ke nunawa kuma su ke haska alƙiblar sa.
PDP ta bayyana irin ayyukan da Jonathan ya yi a fannoni daban-daban da kuma tarihin da ya kafa a lokacin zaɓen 2015, wanda hakan ya kai shi ga matakin ƙololuwa na zama gwarzon dattijo a Afrika ba ma a Najeriya kaɗai ba.
Kotu ta yanke wa mutumin da ya yi wa  ƙanwar matarsa fyaɗe ya saka mata kanjamau a Jigawa hukuncin ɗauri rai da rai
Babban kotu dake Karamar Hukumar Birnin Kudu a Jihar Jigawa ta yankewa wani mutum mai suna Idris Munkaila hukuncin zaman gidan yari na har abada bayan ta kama shi da yi wa surukansa mai shekara shida fyade.
Idris yayi lalata da kanwan matarsa da kuma sanya mata cutar Ƙanjamau da yake ɗauke da ita.
Dama kuma an tilasta shi ya aure matarsa ne bayan ya yi lalata da ita ya saka mata Ƙanjamau wanda hakan yayi sanadiyar lalacewar aurenta da masoyinta na farko.
Kakakin ma’aikatar Sharia ta Jihar Jigawa, Zainab Baba-Santali ce ta bayyana hakan ga manema labarai ranar Juma’a.
Ta ce Munkaila, ɗan asalin garin Sara ne dake Karamar Hukumar Gwaram kuma ya aikata laifin ne a shekarar 2017 amma an yi masa hukunci a 2021.
Mai Shari’a, Musa Ubale shi ne ya yankewa Munkaila hukunci a karkashin dokar penal code na Jihar Jigawa mai lamba 283.
Baba-Santali ta ce Munkaila ya yaudari yarinyar ne da alawa kafin yayi lalata da ita kuma ya gargaɗi yarinyar kada ta kuskura ta fadawa kowa abin da yayi mata.
Amma bayan kwana biyu sai uwar yarinyar ta fara ganin wani farin ruwa yana fitowa daga gaban yarta, daga nan ta fallasa sunan Munkaila cewa shi ne yayi lalata da ita.
Nan take sai uwar yarinyar ta garzaya zuwa asibiti domin duba lafiyar yarinyar inda aka gano cewa lallai an yi lalata da ita kuma har Munkaila ya saka mata Kanjamau.
Yadda Ƴan bindiga suka kashe Ƴan sanda biyu a Ɓaure,  jihar Katsina
Rundunar ƴan sandan jihar Katsina ta bayyana cewa ta rasa ma’aikata biyu a arangamar da ƴan sanda suka yi da ‘yan bindiga a kauyen Baure dake karamar hukumar Safana.
Kwamishinan ‘yan sandan jihar Sanusi Buba ya sanar da haka ranar Juma’a a taron da ya yi da manema labarai a hedikwatar rundunar.
Buba yace rundunar ta rasa ASP Yakubu Joshua da sajen Zaharadeen Yuguda a wannan arangama da jami’an tsaro suka yi da ‘yan bindiga.
“Jami’an mu sun yi batakashi da ‘yan bindiga ranar Alhamis a kauyen Baure bayan rundunar ta samu bayanin siri kan maɓoyar maharan a dajin Baure.
“Samun wannan rahoto na sirri sai ACP Aminu Umar ya ɗibi wasu ‘yan sanda da ‘yan banga zuwa dajin Baure.
“Jami’an tsaron sun kashe mutum biyu daga cikin maharan kuma sun fatattaki sauran.
“An kwato bindiga guda daya kirar AK47, harsasai 35, babura guda biyu da basu da rajista da layuka a maɓoyar maharan.
Jihar Katsina na cikin jihohin yankin arewa dake fama da aiyukkan ‘yan bindiga a kasar nan.
Domin kawo karshen aiyukkan maharan gwamnatin jihar ta dauki wasu tsauraran matakai da suka hada da katse layukan sadarwa, hana siyar da man fetur a galan, da rufe kasuwanin mako-mako.
Duk da waɗannan matakai ƴan bindigan basu daina kai wa mutane hari ba a ɓangarorin jihar.
Ba mu ce za mu kori mata ‘yan sanda masu auren farar hula da ke zaune a bariki ba -Sufeto Janar
Sufeto Janar na ‘Yan Sandan Najeriya, Usman Baba ya ƙaryata wasu rahotannin da ake yaɗawa cewa Rundunar ‘Yan Sandan Najeriya za ta fitar da mata ‘yan sanda da ke zaune cikin barikonin ‘yan sanda tare da mazan su fararen hula.
Wasu kafafen yaɗa labarai (banda PREMIUM TIMES), sun buga labarin cewa an ba duk wata jami’ar ‘yar sanda da ke zaune a cikin barikin Enugu wa’adin daga nan zuwa watan Janairu, 2022 duk su fice daga cikin barikin.
Kakakin Yaɗa Labarai na ‘Yan Sandan Najeriya, Frank Mba ne ya sanar wa manema labarai hakan, a cikin wata sanarwa da ya watsa a ranar Laraba, a Abuja.
Labaran da aka riƙa yaɗawa dai na ɗauke da sanarwar bai wa jami’an ‘yan sanda mata umarnin cewa duk wacce ke zaune cikin bariki tare da mijin ta, muddun farar hula ne, to ta fita daga cikin barikin, kafin nan da ranar 31 Ga Janairu, 2022.
Sufeto Janar Baba ya ce labarin ƙaƙale ne, ƙarya ce, kuma rashin adalci ne ƙarara da nuna bambanci, idan aka kori ‘yan sanda masu auren fararen hula daga cikin barikin ‘yan sanda.
Ya ce ‘yan sanda maza da mata duk ɗaya su ke ga dokar Najeriya, babu wani banbanci.
Usman Baba ya ce sanarwar da wasu suka fitar na shirin fitar da matan daga barikin soja, ƙarya ce, domin ta saɓa wa tsarin aikin ‘yan sanda, wanda ba ya nuna bambaci ko fifiko kan mata, kamar yadda dokar ƙasa ta tanadar.
Daga nan sai ya umarci Babban Jami’in Bincike na Rundunar ‘Yan Sandan Najeriya ya gaggauta gudanar da bincike, domin gano ko su wane ne suka buga takardar da ke ƙunshe da sanarwar fitar da mata ‘yan sanda masu auren fararen hula daga cikin bariki.
A ƙarshe ya yi kira ga manya da ƙananan ‘yan sanda baki ɗaya su yi watsi da zance shirin fitar da wasu daga cikin barikokin su.
BOKO HARAM:  Zulum da E-Rufai sun baiwa iyalan marigayi Janar Zirkusu kyautar kudi
Gwamnan Jihar Barno Babagana Zulum ya yi je ta’aziyyar mutuwar Burgediya Janar Dzarma Zirkusu, a gidan sa da ke cikin Barikin Sojoji a Kaduna.
Zulum wanda ya kai ziyarar a ranar Laraba, ya bai wa iyalan marigayin tallafin naira miliyan 20 nan take.
Gwamnan dai ya samu tarba tun a filin jirgin saman Kaduna, daga Kwamishinan Harkokin Tsaro Samuel Aruwan da kuma Kwamandan Garison na Rundunar Soja ta 1, Burgediya Janar T. Opene.
Gwamna Zulum ya tafi da rakiyar Sanatocin Jihar Barno uku, Kashim Shettima, Ali Ndume da kuma Abubakar Kyari.
Sau kuma ‘Yan Majalisar Tarayya biyu, Haruna Mshelia mai wakiltar Ƙaramar Hukumar Chibok, inda Zirkusu ke Kwamandan Runduna ta 28, da kuma Ahmed Jaha na Ƙaramar Hukumar Askira Uba, inda a can ne Boko Haram suka kashe Zirkusu.
Da ya ke wa Blessing Zirkusu matar mamacin ta’aziyya, ita da ƙanan sa Gurdebil Zirkusu, Zulum ya bayyana cewa mamacin jan-gwarzo ne, kuma rashin sa babban rashi ne ga jihar sa ta haihuwa Barno da kuma Najeriya baki ɗaya.
Nan take Gwamna Zulum ya bada umarnin a ba su naira miliyan 20, domin jajantawa gare su, kuma saƙon ya isa gare su nan take.
A nasa jawabin, Kwamishinan Harkokin Tsaro na Kaduna, Samuel Aruwan, shi ma ya bayyana sanarwar bayar da gudunmawar naira miliyan 2 daga gwamnatin jihar Kaduna.
Ƙanen mamacin Gurdebil Zirkusu da kuma Kwamandan Garison Opene, sun gode wa Gwamna Zulum da sauran ‘yan tawagar sa.
TSADAR RAYUWA: Yadda tsarabar gawayi ta maye tsarabar tsire da balangu, goriba ta maye ƙwan kaji
Idan mutum ya shiga kasuwar Kantin Kwari a Kano, to ƙarshen kallon inda hada-hadar kuɗi kenan.
Amma kuma hakan bai hana mutum ya cika da mamakin ganin yadda mutane ke gwaguyar goriba ka-in-da-na-in ba.
Kai da ganin akasarin masu cin goribar nan, to ka san cin yunwa su ke yi mata, ba cin marmari ba ne.
Yadda lemun zaƙi da kankana da gwanda su ka Kano, haka goriba ta cika birnin a kasuwanni, unguwanni, lunguna da wuraren taruwar jama’a har ma da ƙananan ‘yan tireda.
A Kano, a yanzu abin da aka fi talla gida-gida shi ne dankalin Hausa, wanda yara ƙanana ke shigowa daga ƙauyuka da sassafe su na talla gida-gida, domin a saya a soya wa yara masu tafiya makaranta, kafin ƙarfe 8 na safe.
Sai dai kuma shi dankali, yara sun fi tallar sa da safe.
Abin da aka fi talla daga safe har yamma, ita ce ‘WAYAR MANGAL’.
Waya ce ta cikin tayar mota, ake ƙona tayar a cire wayar, ana haɗawa da gawayi ana sayarwa domin a yi girke-girke.
Gawayi Gatan Talaka:
A shekarun baya, idan ka ga magidanci ya koma gida daga kasuwa ko daga neman na abinci, za ka gan shi riƙe da baƙar leda, wadda tsarabar nama balangu ko tsire ne a ciki.
Amma yanzu da yawan waɗanda za ka gani riƙe da baƙar leda sun doshi gida, ba tsire ba ne a ciki, gawayi ne.
Yawancin gidaje a Kano an daina amfani da gas, saboda tsananin tsadar da ya yi.
Saboda a wasu wuraren kg 1 ya kai naira 800.
“Cikin 2020 ana saida kg 12 naira 3,300.
To sai na ke bayar da N3,500 a sayo min, sauran N200 ta sama kuwa, kuɗin mota ne.
Amma yanzu N8,500 na bayar makon da ya gabata, aka sayo min kg 12 na gas.” Inji Hajiya Habiba.
Babu unguwar da za ka shiga a Kano ba ka ga wuraren da ake sayar da gawayi ba.
Ko dai buhu-,buhu, ko kwano-kwano.
Sai fa unguwannin waɗanda ke ci su ƙoshi su yi hidima duk a cikin kuɗaɗen kasafin Najeriya, ko na jiha ko kasafin ma’aikatu da manyan cibiyoyin gwamnati.
Farin ɗango, waɗanda ake ganin annoba ce, to a yanzu sun zama abinci.
Idan ma cin marmari ake yi masu, to a gaskiya nema su ke yi su maye gurbin nama.
Saboda masu sayarwa ƙulli-ƙulli da kwano-kwano sun yi yawan gaske.
Yawan sayar da abu kuwa, alamomi ne da ke nuna cewa akwai yawan masu cin abin.
“To idan ba a ci goriba ba, me za a ci.
Ƙwan kajin gidan gona ƙwaya ɗaya a yanzu naira 65 ya ke.
Idan ka je teburin mai shayi ka ce a soya maka ƙwai, cewa zai yi naira 80.
Kai ni fa abin nan gani na ke kamar wasan kwaikwayon Gidan Badamasi na ke kallo.
Anya haka Najeriya za ta ɗore kuwa.” Haka Ali ya shaida wa wakilin mu, a unguwar Jan Bulo.
Irin wannan rayuwa fa ake gayaniya duk gari ko ƙauyen da ka je.
Kamar Kano kamar Kaduna da Katsina.
Haka abin ya ke a Patiskum ko Panbeguwa.
Babu wani bambanci tsakanin Taraba da Tambuwal.
Da Wurno da Warawa duk rayuwar ba sauƙi.
Haka Jalingo da Jogana duk hayaniyar iri ɗaya ce.
Da Garabawa da Gagarawa duk abin da ya gagari Gambarawa ya gagare su.
Binciken da wakilin mu ya yi ya gano cewa yawancin kayan da ake sayarwa naira 200 cikin 2015 zuwa 2016, yanzu sun kai naira 800.
Kwalbar man ƙi babba kuwa ta kai naira 1,000.
Idan mutum na da ɗan rufin asirin sa, shi ma hankalin sa ba a kwance ya ke ba, idan ya yi la’akari da yawan mabaratan da ke kan titi, yawan mabuƙata mata masu sallama gida-gida ɗauke da goyo, janye da ƙananan yara, su na neman ko ƙanzon tuwo ne a ba su, su jiƙa, su ci.
A da da yawa na son zuwa biki cikin birane, domin a je a yi kallon gari, kuma a ci mai daɗi a ƙoshi.
A yanzu kuwa tura ta kai bango, mutanen ƙauye da yawa dan za su zo biki birni, daga can za su niƙo garin da za a tuƙa a gidan bikin.
Shin ko akwai wanda zai ce ba a samu canji ba?
Amma kuma irin wannan canjin ne aka shafe shekaru 12 ana fafutikar samu?
Bahaushe dai ya ce “jiki-magayi!”
Duk da sunƙurun ‘yan ta’adda da ‘yan bindiga, mun kai hari sau 3,700 a Arewa maso Gabas -Shugaban Sojojin Sama
Babban Hafsan Sojojin Saman Najeriya Isiaka Amao, ya bayyana cewa sojojin saman ƙasar nan sun kai hare-hare sau 3,700 a Arewa maso Gabas.
Amao ya yi wannan iƙirarin a ranar Talata, inda ya ce tsakanin watan Janairu zuwa yanzu, an shafe sa’o’i 7,000 ana aiki da jiragen yaƙi a Arewa maso Gabas da Arewa maso Yamma.
Air Marshal Amao ya yi wannan bayani a lokacin da ya ke kare kasafin Sojojin Saman Najeriya, a gaban Kwamitin Majalisar Tarayya mai lura da Sojojin Sama.
“Tsakanin Janairu zuwa yau ɗin nan, an shafe sa’o’i 7,000 tsakanin tashi da saukar jiragen yaƙi.
Kuma duk waɗannan zirga-zirga ɗin akasari hare-hare ne aka kai a Arewa maso Gabas da Arewa maso Yamma.” Inji shi.
Sai dai kuma duk da wannan iƙirarin na Amao, cikin makon da ya gabata an kashe mutum 44 a Arewa maso Yamma, cikin su har da babban sojan da ya yi ritaya, Sir Marshal Muhammad Maisaka.
A Arewa maso Gabas kuma an kashe mutum 19, ciki har da Burgediya Janar Dzarma Zirkusu.
Kwanan nan Ɗan Majalisar Tarayya Isa Jaha, ya ce akwai matsala dangane da irin salon yaƙin da Sojojin Najeriya ke yi da Boko Haram ba wanda zai sa a yi galaba a kan su ba ne.
Ya ce a kullum sojojin Najeriya ba su zuwa su yi tattaki har maɓuyar Boko Haram da ISWAP su ragargaje su.
Ya ce sai dai idan su Boko Haram ko ISWAP ɗin ne su ka kawo wa sojoji farmaki, ko kuma suka kai farmaki wani gari, sannan sojojin Najeriya ke ita tarar ‘yan ta’addar.
Amao ya shaida wa Kwamitin Majalisa cewa Rundunar Sojojin Saman Najeriya ta ƙaddamar da jirgin yaƙi guda ɗaya, samfurin MI171 daga Rasha, sai kuma wasu guda uku samfurin GF 17 daga Pakistan da kuma jiragen yaƙi 12 samfurin 12 A 29 Super Tunaco daga Amurka.”
Ya ƙara da cewa an tura sojojin sama 400 domin samar da tsaro a lokacin zaɓen gwamnan Jihar Anambra.
Sai dai kuma Amao da sauran ‘yan kwamitin sun garƙame ƙofa domin ganawar sirri kafin ya gabatar da kasafin kuɗin Sojojin Sama na 2022.
Kotu ta daure jami’an tara harajin da suka kashe dan acaba da dukan tsiya saboda tikitin Naira 100
A ranar Litini ne kotun Iyaganku dake Ibadan jihar Oyo ta daure wasu matasa  biyu Sodiq Hamzat mai shekara 22 da Taoreed Hamzat mai shekara 22  da laifin  kashe wani dan acaba da dukan tsiya.
Kotun ta kama Sodiq da Taoreed wadanda jami’an tara haraji ne na gwamnatin jihar Oyo da laifin hada baki da kuma laifin aikata kisa.
Alkalin kotun Munirat Giwa-Babalola ta yi watsi da rokon sassauci da matasan suka yi cewa matasan za su yi zaman kurkuku har sai kotun ta kammala yin shawara da fannin gurfanar da masu aikata laifuka irin haka na jihar.
Za a ci gaba da shari’a ranar 3 ga Fabrairu 2022
Lauyan da ya shigar da karar Oluseye Akinola yace Sodiq da Taoreed sun kashe wani dan acaba mai suna Dare Oyo mai shekaru 25 ranar 10 ga Nuwanba.
Akinola yace a wannan rana Sodiq da Taoreed sun tare Ojo dake kan babur a hanyar Queen Cinema, Adamasingba da misalin karfe 12 na rana don ya siya tikitin Naira 100 da masu abun hawa na haya ke siya kulum.
“Bayan sun tare Oyo sai ya ce ba zai siya tikitin ba saboda bashi da kudi.
Fadin haka ke da wuya sai Sodiq da Taoreed suka yi wa Ojo taron dangi suka lakada masa dukan da ta aika da Oya barzahu.
Akinola ya ce hakan da suka yi ya saba wa dokar Criminal Code Cap na jihar Oyo na shekara ta 2000.
ƘARANCIN FETUR: Ƙungiyar NUPENG za ta fara yajin aikin game-gari
Ƙungiyar Ma’aikatan Fetur da Gas (NUPENG) ta yi barazanar fara yajin aiki.
Hakan alama ce mai nuna cewa nan da kwanaki kaɗan wahalar fetur da gas za dawo kenan a faɗin ƙasar nan.
Sanarwar barazanar fara yajin aikin na cikin wata takardar da shugabannin NUPENG suka fitar, bayan tashi daga taron da suka yi a ranar Litinin.
Shugaban ƙungiya Williams Akhoreha da sakataren ƙungiya Olawale Afolabi ne su ka sanya wa takardar bayan taron hannu.
Ƙungiyar ta ce ta fitar da sanarwar za ta tsunduma yajin aiki ne tun a yarjejeniyar da aka cimma ta taron wakilan ƙungiyar na ƙasa a ranar Alhamis.
NUPENG ta bayyana cewa ma’aikatan ƙungiyar akwai ɗimbin masu yawa daga cikin su, waɗanda ba biya albashin su da alawus na tsawon lokaci ba.
Kuma hakan na ɗaya daga cikin dalilan tafiyar da za su yi yajin aiki.
Sannan kuma NUPENG ta yi ƙoƙarin cewa akwai ɗimbin kuɗaɗen sallamar da aka ƙi biyan wasu mambobin NUPENG da dama, waɗanda kamfanin mai na Chevron ya sallama daga aiki, tun cikin shekarar 2012.
NUPENG ta zargi sallamar ma’aikatan Chevron daga aiki, don kawai sun shiga cikin ƙungiyar NUPENG, a matsayin su na ma’aikatan wucin-gadi.
Sau da NUPENG ta ce wasu daga cikin su fa sun kai shekaru 10 su na aiki, wasu ma sun shafe shekaru sama da ashirin.
NUPENG ta ce haka aka sallame su ba tare da an biya su haƙƙoƙin su ba.
“Saboda haka NUPENG ta na sanar da Ma’aikatar Ƙwadago cewa ta bada wa’adin kwanaki 14 domin a biya mu haƙƙoƙin mu, ko kuma mu tafi yajin aiki.
Wannan gargaɗi zai fara aiki tun daga ranar 15 Ga Nuwamba, 2021.”
“Akwai kuma matsalar ma’aikatan PYRAMIDT, waɗanda aka kwashe shekaru da dama a na yin ƙwallo da su.
Idan an tura su ga wannan ƙungiya, gobe kuma sai a tura su ga wata.
“Akwai kuma matsalar ma’aikatan haƙo mai na Rijiyar Mai Lamba 42, wadda mallakin NPDC ne.
Har yau ba a biya su albashi ba, tsawon watanni 10.
“Kamfanin Agip Oil ya na amfani da dalilin cutar korona, ya tura ma’aikatan sa zaman gida tun 2020, a gefe ɗaya kuma ya na ɗaukar ma’aikatan wucin-gadi Agip ɗin na biyan su ladar aikin su a kowace rana.
Nan ba da dadewa ba harajin da muke cizga a Kaduna zai ishe mu dawainiyar kasafin kudin jihar – Abdullahi
Kwamishina Kasafin Kudin jihar Kaduna, Mohammed Abdullahi ya bayyana cewa nan ba da dadewa ba, jihar Kaduna za ta rika tara kudin da zai rika biya mata bukatun kasasfin kudinta na kowacce shekara.
Abdullahi ya bayyana haka a jawabin da ya gabatar a wajen zaman kare kasafin kudin jihar wanda gwamnatin jihar ta mika wa majalisar a cikin watan jiya.
” Mu a jihar Kaduna burin mu shine mu tara kudin da zai iya biya mana bukatun kasafin kudin mu na kowacce shekara ba sai mun jira kudi daga gwamnatin tarayya ba.
Wannan shine burin mu kuma muna gab da mu cimma sa.
” A jihar Kaduna kashi 31 ne cikin 100 muke amfani daga rabon mu na gwamnatin tarayya amma sauran kashi 69 cikin 100 na dawainiyar kasafin kudin jihar duk daga harajin da muke tarawa ne muke amfani da su wajen ayyukan da ke kunshe a kasafin kudin jihar.
” A lokacin da wannan gwamnati ta dare mulki, naira biliyan 13 kacal ake iya tara wa daga haraji, amma yanzu muna tara akalla naira biliyan 57 duk shekara.
” Akwai wasu jihohi da ma’aikatan su ke bin su bashin albashi na tsawon watanni 5-8 saboda dogaro da kudi daga gwamnatin tarayya, amma mu a jihar Kaduna sululu yake duk wata kamar hadiye tuwon dawa da miyam Kalkashi.
BAYAN KISAN JANAR ZIRKUSU: Sojojin Najeriya sun kashe ‘yan ta’addar ISWAP sama da 50 a Barno
Sojojin Rundunar ‘Operation Haɗin Kai’ sun bindige Boko Haram ɓangaren ISWAP sama da 50 a wata arangama da su ka sake kafsawa a Ƙaramar Hukumar Askira Uba, Jihar Barno.
Sanarwar da Kakakin Sojojin Najeriya, Burgediya Janar Onyema Nwachukwu ya fitar a ranar Litinin a Abuja, ta na ɗauke da bayanin cewa a arangamar an kashe manyan kwamandojin ISWAP da ɗimbin dakarun ‘yan ta’addar.
Ya ƙara da cewa an kuma tarwatsa manyan motocin ‘yan ta’adda da dama irin waɗanda nakiya ba ta iya tarwatsa su.
Wannan nasara da aka samu kan Boko Haram, ta zo ne kwanaki uku bayan sojojin  Bataliya ta 115 ta yi artabu da ‘yan ta’adda har an kashe Burgediya Janar Dzarma Zirkusu a Askira Uba.
Wannan jarida ta buga labarin Boko Haram sun kashe Janar ɗin sojan Najeriya da wasu sojoji uku.
Mayaƙan Boko Haram ɓangaren ‘yan ISWAP sun kashe Burgediya Janar Dzarma Zirkusu a yankin Ƙaramar Hukumar Askira Uba, cikin Jihar Barno.
Sanarwar da Kakakin Sojojin Najeriya, Onyema Nwachukwu ya fitar, ta ce an kashe Zirkusu tare da wasu ƙananan sojoji uku, a lokacin da suke kan hanyar kai gudummawar yaƙi ga sojojin da suka jajirce suka hana Boko Haram shiga Askira Uba.
Sanarwar ta yi jimamin rashin mamatan kuma ta ce amma an yi amfani da Sojojin Operation Haɗin Kai, aka yi nasarar fatattakar ‘yan ta’adda tare da kashe da dama a cikin su, ta hanyar yin amfani da jirgin yaƙi, manyan motocin yaƙi da manyan bindigogi samfurin Tashi-gari-barde.
Yayin da Gwamnatin Tarayya ke ci gaba da cewa ta na samun nasara kan Boko Haram, a kwanan nan ‘yan Boko Haram sun kai farmaki ba sau ɗaya ba a kan sojoji da wasu farar hula..
Cikin ‘yan shakaru kaɗan da suka wuce ne Kamar Ali ya rasa ran sa yayin da Bataliya sa ke fafatawa da ‘yan ta’adda.
Makonni biyu da suka wuce kuma an nuno Boko Haram sun kama wasu jami’an tsaron ƙasar nan su biyu kuma sun kashe su.
“Sojojin Najeriya sun yi arangama da Boko Haram waɗanda su ka tsere a daidai ƙauyen Leho, cikin Ƙaramar Hukumar Askira Uba, suka kashe da dama tare da lalata motocin yaƙin su.
Sannan kuma sojojin Najeriya sun ƙwato manyan makamai da motocin yaƙi da bindigogi manya a hannun Boko Haram ‘yan ISWAP.
A ranar Asabar ce Babban Hafsan Sojojin Najeriya, Faruk Yahaya ya jagoranci tawagar manyan sojoji su ka je ta’aziyya ga iyalan marigayi Burgediya Janar Dzarma Zirkusu, kwamandan Bataliya ta 28 da ISWAP su ka kashe.
Ɗan Ƙabilar Igbo ya fi dacewa ya zama shugaban kasan Najeriya a 2023 – In ji Kungiyar Ƴan Arewa
Kungiyar ‘yan Arewa mazauna yankin kudu maso gabashin kasar nan wato yankin kabilar Igbo ta yi kira ga ƴan Najeriya da su baiwa ƴan kabilar dama wanin su ya shugabanci Najeriya a 2023.
Shugaban kungiyar na kasa, Mohammed Umaru, ya yi wannan roko ne a taron manema labarai ranar Lahadi a garin Umuahia.
Umaru ya ce a cikin manyan ƙabilun ƙasar nan ƴan ƙabilar Igbo ne ba su nuna banbanci da kyamar bako, sun rungumi kowa a matsayin nasu ne.
” Roko na shine a ci gaba da samun haɗin kai a tsakanin mutanen kasar nan, sannan kuma ina yin kira ga ƴan Najeriya su taru wuri guda a haɗa kai gaba ɗaya a mara wa ɗan ƙabilar Igbo baya ya shugabanci ƙasar nan a 2023.
” Yanki  Arewa, da sauran yankunan kasar nan duk sun yi mulki banda Inyamiri, Wannan shine lokacin da ya kamata mu haɗu kaf ɗin mu mu baiwa ɗan yankin haɗin kai mu zaɓe shi ya zama shugaban ƙasa.
“Idan muka ba su goyan baya suka yi shugabancin kasar nan Kuma ya yi kyau za mu iya ba su dama si yi tazarce a karo ta biyu.
“Mu duka mutanen Arewa mazauna yankin kudu maso gaba muna goyon bayan su kuma su za mu mara wa baya su shugabanci Najeriya.
A karshe Umaru yayi kira ga masu ruwa da tsaki a harkar siyasar yankin da su haɗa hannu su zabo ɗan takara nagari wanda zai iya kaiwa ga nasara.
” Muma a namu ɓangaren mun fara tuntubar juna game da tsara irin gudunmawar da za mu bada don su kai ga cimma wannan buri na su.
Yadda ƴan bindiga suka yi wa mata fyade suka yi garkuwa da mutum 6  a jihar Zamfara
A daren Lahadi ne ‘yan bindiga suka kai farmaki kauyen Kwarin Mai Saje dake karamar hukumar Tsafe jihar  Zamfara saboda mazauna kauyen sun kasa biyan Naira miliyan uku kudin harajin da ‘yan bindigan suka saka musu.
‘Yan bindigan sun yi wa mata fyade, sun saci kayan mutane masu daraja sannan suka yi garkuwa da akalla mutum shida a wannan kauyen.
Dama ‘yan bindigan sun saka wa  kauyuka 13 banda kauyen Kwarin Mai Saje a karamar hukumar Tsafe su
rika biyan haraji.
Daga baya wasu maharan dake tare da Ada Aleru suka saka wa Kwarin Mai saje  biyan haraji har Naira miliyan uku makonni biyu da suka gabata.
Wani mazaunin garin Sama’ila Tsafe yace rashin biyan harajin ya sa maharan suka kawo musu hari ranar Lahadi.
“Ba wai ba za a biya kudaden da suka ce a biya ba amma rashin kudi ya hana a biya kuɗaɗen.
“Har an tara Naira 600,000 daga cikin Naira miliyan uku din da suka ce a biya sannan mazaunan kauyen sun nemi taimakon mutane daga waje domin su samu su cika kudaden amma basu samu ba.
Tsafe yace maharan sun kawo wa kauyen farmaki domin wai ya za ma darasi ga sauran kauyukan da za suke tunanin kin biyan harajin.
Duk da matakan da gwamnati ta dauka, ‘Yan Bindiga da ‘yan sakai (vigilante) suna cigaba da kashe mutune babu kaukatawa a wasu yankuna na Jihar Zamfara.
Rohotanni sun nuna cewa ‘yan bindiga suna sanya dokan karban haraji a wasu yankuna na Jihar Zamfara.
‘Yan bindigan sukan saka kudade a matsayin haraji ga gidajen mutane su rika biya.
Mazauna wasu kauyukan jihar sun koka cewa haka kowa ke fama da matsalar ‘yan bindiga a yankin.
ZAƁEN 2023: Tilas PDP ta miƙa takarar shugabancin ƙasa ga ɗan Arewa -Jigon PDP, Lawal Usman
Wani jigon Jam’iyyar PDP mai suna Lawal Usman, ya ce idan har PDP na so ta kai labari, to tilas fa sai ta bayar da takara ga Arewacin Najeriya, saboda waɗansu ƙwararan dalilai.
Usman, wanda aka fi sani da Mr LA, ya yi wannan furuci a lokacin ganawar sa da manema labarai a Zariya, a ranar Lahadi.
“Saboda wasu dalilai ga ita kan ta jam’iyyar da kuma ƙasa baki ɗaya, mafitar PDP kawai ita ce a bai wa ɗan Arewa takardar shugabancin ƙasa a zaɓen 2023.” Inji shi.
Usman ya ce tilas PDP ta yi adalci da kuma dattako ta bayar da tikitin takara ga ɗan Arewa.
“PDP ta riƙe mulki shekaru 16, waɗanda daga ciki Kudu maso Yamma ta riƙe shekaru takwas a ƙarƙashin Obasanjo.
Kudu maso Kudu ta riƙe shekaru shida a hannun Jonathan.
“Gaba ɗayan Arewa tun daga Arewa ta Tsakiya, Arewa maso Gabas, ba su yi ko mulkin raba ɗaya ba.
Sai Arewa maso Yamma ce ta yi mulkin shekaru biyu kacal, a ƙarƙashin marigayi Umaru ‘Yar’Adua.” Inji Lawal.
Usman wanda ya taɓa yin takarar sanatan Kaduna ta Tsakiya, ya ce jam’iyyar PDP ta fi kowace jam’iyya yawan magoya baya a Arewa.
Rasuwar Sani Ɗangote ta girgiza Najeriya
An bada sanarwar rasuwar Sani Ɗangote a ranar Lahadi, wanda ƙani ne ga Aliko Ɗangote.
Sani, wanda shi ne Mataimakin Shugaban Rukunin Kamfanonin Ɗangote Group, ya rasu a wani asibiti a ƙasar Amurka.
Ya rasu bayan wata rashin lafiyar da ba a bayyana irin ta ba.
Sani ba mutum ne mai yawan magana ba, ya na harkokin sarrafa kayayyaki, harkar noma, gine-gine, harkokin mai a duniya.
Shi ne Shugaban Hukumar Gudanarwar Dangote Suger, Dangote Cement, Ɗangote Agro Sacks, Ɗangote Refinery, Petrochemical and Fertilizer Company.
An fi sanin sa da kamfanin sa na Dansa, wanda wani ɓangare ne na Dangote Group, mai yin kayan lemukan marmari.
Shi ke da Dansa Food da Dangote Farms da sauran wasu kamfanoni.
Rasuwar Sani Ɗangote za ta girgiza Nageriya da wasu ƙasashe da dama, musamman ya rasu daidai lokacin da ake ƙoƙarin kammala aikin ginin katafariyar matatar mai ta Dangote Refinery a Legas, wadda duk Afrika babu irin ta.
Da wannan masana’anta ce Najeriya ta dogara domin samun sauƙin sayen tataccen man fetur da arha a Najeriya.
Gidauniyar SAS ta tallafa wa zawarawa mata 105 a Abuja
Gidauniyar ‘Smile Attract Smile (SAS)’ ta tallafa wa mata zawarawa 105 a babban birnin tarayya Abuja.
Shugaban kungiyar Bukola Adewumi ta sanar da haka a taron tallafawa zaurawa mata da gidauniyar ta yi a Abuja ranar Lahadi.
Bukola ta ce gidauniyar ta yi hakane domin ganin ta kawar da yunwa da tallauci a tsakanin zawarawa mata.
Ta tabbatar cewa gidauniyar za ta ci gaba da mara wa zaurawa mata baya domin ganin sun zama mutanen da za su iya cin gashin kansu.
“Burin gidauniyar shine tallafawa rayuwar zaurawa ta hanyar basu jari da horar da su sana’o’in hannu.
“Shekaran 2022 gidauniyar na da burin horar da bai wa zaurawa 500 kudaden jari a Abuja.
“Babban burin gidauniyar shine karfafa gwiwowin zaurawa mata kan mikewa su yi aiki ko sana’a domin ciyar da ‘ya’yan su a maimakon yin maula da roko.
Baya ga haka gidauniyar ta taimaka wajen biyan kudin makarantar yara da kudin asibitin yaran da iyayensu zaurawa suka ƙasa biya.
Gidauniyar ta Kuma raba kayan sawa da abinci wa zaurawan a taron.
Evelyn Samson, Cordelia Anyanwu, Abigail Bello da suka amfana da tallafin sun yi kira ga ‘yan Najeriya da su rika tallafawa zaurawa mata domin yin haka zai taimaka wajen kawar da yunwa da tallauci a tsakanin su.
SOKOTO: Yadda ‘yan bindiga suka saka wa duk gida harajin naira 2,500 a kauyen mu
Akalla mutum biyar ne ‘yan bindiga suka yi garkuwa da su a kauyan Gatawa dake jihar Sokoto.
Hakan ya auku ne wata daya bayan ‘yan bindigan sun karbi Naira miliyan 11 kudin fansar mutum 20 da suka yi garkuwa da su a wasu kauyuka a jihar.
Gatawa kauye ne dake karkashin karamar hukumar Sabon Birni da ke fama da hare-haren ‘yan bindiga babu kakkautawa a jihar Sokoto.
Wani mazaunin kauyen da baya so a fadi sunnan sa saboda tsaro ya ce  maharan sun shigo kauyen da misalin karfe 8 na safen Larabar makon jiya.
” Basu kashe kowa ba amma sun gaya mana cewa kudi kawai suka bukata.
” Maharan  sun aika da sakon cewa suna bukatar Naira 500,000 kudin fansar mutum biyar din da suka tafi da su.
“Maharan sun  saka wa kauyen harajin Naira 2,500 akan kwani gida sannan za a hada kudin daga ranar Alhamis zuwa Litini wato yau.
“Mazaunan kauyen sun fara neman taimako daga wajen  ‘yan uwa da abokan arziki da basu zama a kauyen domin su samu su biya harajin.
Bayan haka maharan sun kuma saka wa kauyen Tarah harajin Naira miliyan 7.
Wani mazaunin kauyen Usman Tarah ya  ce haka kawai maharan suka saka musu harajin Naira milyan 7 ba tare da sun yi garkuwa da kowa ba.
Shima Mohammed Shehu mazaunin kauyen yace abin ya basu mamaki yadda maharan suka aiko da sakon a tara musu Naira miliyan 7 domin babu wani cikin nasu da maharan suka yi garkuwa da su.
Boko Haram sun kashe Janar ɗin sojan Najeriya da wasu sojoji uku
Yayin da Gwamnatin Tarayya ke ci gaba da cewa ta na samun nasara kan Boko Haram, a kwanan nan ‘yan Boko Haram sun kai farmaki ba sau ɗaya ba a kan sojoji da wasu farar hula.
Malami ya ƙaryata tantagaryar ɗan iskan da ya ce ya na da alaƙa da maharan gidan Mary Odili
Ministan Shari’a kuma Antoni Janar na Tarayya, Abubakar Malami, ya musanta iƙirarin da wani tantagaryar ɗan iskan da aka kama sun kai hari gidan Mary Odili ya yi, cewa ministan ya na da alaƙa da su da kuma harin da aka kai wa Jojin Kotun Ƙoli har gidan ta.
Ɗan iskan mai suna Lawrence Ajodo dai bayan ‘yan sanda sun kama tare da wasu abokan tantirin kai harin su 13, ya shaida wa jami’an tsaro a ranar Juma’a cewa shi jami’in tuntuɓa ne (consultant) da ke yi wa Malami ‘yan aikace-aikace.
Da farko dai tantiri Lawrence Ajodo cewa ya yi shi ɗan sanda ne.
Tsagerancin Tantirin Tsagera Lawrence Ajodo:
Shi Lawrence Ajodo ne ya yi wa kotu ƙaryar cewa shi Sufurtandan Ɗan Sanda ne, kuma nemi Kotun Majistare Wuse Zone 6, Abuja ta ba shi sammacin warantin kutsawa cikin gidan Mary Odili domin su yi bincike, a gidan ta da ke kan titin Imo Street, Maitama, Abuja, a ranar 29 Ga Oktoba.
Ya cikin bayanin da ya yi wa kotu, ɗan iska Lawrence ya ce ya na aikin ne a madadin Kwamitin Ƙwato Kuɗaɗe da Kadarorin Sata, wanda Minista Malami ke shugabanta.
Ya ce sun nemi iznin shiga yin bincike a gidan sa bayan da wani mai kwarmato ya kai ƙorafin cewa ana aikata gagarimin laifi a gidan Mary Odili, matar tsohon gwamnan jihar Ribas, Odili.
Tun bayan harin dai Malami da EFCC da Ofishin Sufeto Janar na ‘Yan Sanda su ka nesanta kan su daga kai harin.
Amma ɗan iska Lawrence Ajodo ya murje idanu, ya kafe cewa “ya na yi wa Malami aiki ne.”
“Gaskiya ni ba ɗan sanda ba ne, jami’in tuntuɓa ne ni na MInistan Shari’a Malami.”
Da ya ke nesanta kan sa daga Lawrence, Malami ya ce maƙaryaci ne kuma bai ma san shi ba kwata-kwata.
“Ina ya san ni, wane aiki ya taɓa yi min?
Ina ƙalubalantar da ya bayar da kwafen shaidar wani aiki da na taɓa sa shi.
“Kawai dai Lawrence shure-shuren mutuwa ke yi, sai ya ke kuma rarume-rarumen abokin mutuwa tare da shi.
“A matsayi na na MInistan Shari’a, ba zan taɓa shirya ‘yan saba a ƙaddamar wa wani har gida ba.
Dama dai Ƙungiyar Lauyoyi ta Ƙasa (NBA) ta yi zargin akwai hannun malami, har ma ta yi masa barazana.
NBA kuma ta nemi a bincike Mai Shari’a Emmanuel Iyenna na Kotun Majistare, wanda ya yi gangancin bayar da sammacin.
Ministan Harkokin Shari’a Abubakar Malami ya nesanta kan sa ko hannun ma’aikatar sa daga farmakin da jami’an ‘yan sanda su ka kai gidan Mai Shari’a Mary Odili ta Kotun Ƙoli a Abuja.
Cikin wata sanarwa da Umar Gwandu wanda shi ne Kakakin Yaɗa Labarai na Minista Malami, ya bayyana cewa,  “dirar mikiyar da jami’an tsaro su ka yi a gidan Mai Shari’a Mary Odili,  akwai alamu na tantagaryar iskanci wajen ƙalla shirin.
PREMIUM TIMES Hausa ta buga labarin yadda Mary Odili ta ce ba ta yarda a shiga gidan ta ba sai da sammaci daga kotu, kuma gidan ta ba gidan mijin ta ba ne, Peter Odili, wanda ke da matsala da EFCC.
Malami ya bayyana cewa yadda aka yi asarƙalar bayanai a gaban kotu har aka bada umarnin tura jami’an tsaro a gidan, akwai tantagaryar iskanci a lamarin.
Tantagaryar Iskancin Da Ke Cikin Bayanan Kai Farmaki Gidan Babbar Mai Shari’a Mary Odili -Minista Malami
“A takardar an rubuta “Joint Panel Recovery”.
Kuma babu wani kwamiti mai wannan sunan a Ma’aikatar Shari’a.”
“Mu na dai da “Assets Recovery and Management Unit”, wato Sashen Kula da Dukiyar da Aka Ƙwato.” Kuma shi wannan sashen babu ruwan sa da shirya kai farmakin kamo wani.”
“Bayanin da ke ƙunshe na aikin binciken da ake yi na Kwamitin Lura da Asusun Bogi, Masu Kwarmaton da Aikin Ƙwato Kadarori Da Kuɗaɗen Sata”, shi ma duk bige ne.
“I-mel ɗin da ke kan takardar ba lambar i-mel ɗin Ma’aikatar Harkokin Shari’a ta Tarayya ba ne.
“A takardar an rubuta “Ma’aikatar Shari’a” kawai.
Ba a tantance shin ‘ta jiha’ ce ko ‘ta tarayya’ ba.
Daga nan Minista Malami ya ce za a bincika domin a bankaɗo waɗanda su ka kitsa wannan tantagaryar iskanci.
Ba EFCC Ce Ta Kai Farmaki Gidan Mary Odili, Mai Shari’a Ta Kotun Ƙoli Ba -Bawa
Hukumar EFCC ta bayyana cewa danganta farmakin da wasu jami’an tsaro su ka kai gidan Mai Shari’a Mary Odili ta Kotun Ƙoli, ƙarya ce don kawai a kawo saɓani tsakanin ɓangaren Shari’a da EFCC.
Cikin wata sanarwa da Kakakin Yaɗa Labaran EFCC, Wilson Awujeran ya fitar ga manema labarai a ranar Juma’a da dare, kuma ya turo wa Premium Times, ya ce jami’an EFCC ba su kai farmakin ƙoƙarin yin bincike gidan Mary Odili ba.
Jiya Juma’a da dare ne dai jami’an tsaro su ka kewaye gidan Mary Odili, amma jami’an tsaron gidan ta su ka ce ba za su shiga ba,  sai da sammacin kotu.
Mary Odili dai ita ce matar tsohon gwamnan jihar Delta Peter Odili, wanda ya shafe shekaru da dama ya na kulli-kurciya da EFCC.
Tun bayan saukar da gwamna cikin 2007 ya ke garzayawa kotu ana ba shi kariyar hana EFCC su bincike shi ballantana a gurfanar da shi.
Wasu rahotanni sun nuna cewa Mary Odili ta shaida wa jami’an tsaron cewa ba za ta bari su shiga gidan ta ba, saboda ba gidan mijin ta Peter Odili ba ne, gidan ta ne.
Kakakin SSS Peter Afunanya, ya shaida wa Premium Times ta saƙon tes cewa, “ba SSS ne su ka dira gidan ba.”
Amma wata majiya a Kotun Ƙoli ta jajirce wa Premium Times cewa lallai SSS ne su ka kai farmakin.
KATSINA A HANNUN ‘YAN BINDIGA: Mahara sun sako basaraken da su ka kama bayan ya shafe kwanaki 26 a hannun su
‘Yan bindiga sun sako Dagacin Banye, Bishir Giɗe, wanda suka kama kwanaki 26 da suka gabata.
Garin Banye ya na cikin Ƙaramar Hukumar Charanci ta Jihar Kstsina.
‘Yan bindigar sun kuma sako wani yaro ɗan sakandare da suka kama tare da Bishir Giɗe.
Wani ɗan uwan dagacin da mai suna nura, ya tabbatar da kuɓutar basaraken, bayan ya ji ta bakin makusantan Bishir Giɗe daga Banye.
Sai dai kuma bai san ko nawa aka biya ba kafin a sako shi tare da ɗalibin a ranar Laraba da yamma.
Premium Times Hausa ta bada labarin yadda Mahara suka yi garkuwa da Dagacin Banye, yankin Charanci tun a tsakiyar watan Oktoba.
Wasu ‘yan bindiga ne dai suka yi tattaki cikin dare a ranar Juma’a, su ka dira Banye, inda su ka yi gaba da Maigarin Banye, Bishir Giɗe.
Banye ta na cikin Ƙaramar Hukumar Charanci, kuma ta yi iyaka da garin Barkiya ta ɓangaren Ƙaramar Hukumar Kurfi.
Wani ɗan jarida mai suna Nura Ishaq da ke Katsina, wanda ɗan uwan basaraken ne, ya tabbatar da labarin, kuma ya ƙara da cewa zuwa yanzu ba a tantance yawan waɗanda aka tafi da su ba, saboda yanke wayoyin sadarwa a cikin jihar.
Haka kuma ba a ji ɗuriyar halin da ake ciki ba tun bayan tafiya da Bishir Giɗe, saboda katse wayoyin sadarwa a wasu sassan jihar Katsina.
Kakakin Yaɗa Labaran Masarautar Katsina, ya shaida wa wakilin mu cewa ya samu labarin an yi garkuwa da Maigarin Banye, amma babu wani ƙarin haske tukunna daga jami’an tsaro zuwa ga masarautar Katsina.
Ya sanar da wakilin mu cewa da zarar ya samu rahoto, zai yi masa ƙarin haske.
Duk da ana ganin yankin Charanci babu dazuka, ana mamakin yadda aka yi tattaki a ƙasa har cikin Banye a yi garkuwa da mutane.
Majiya ta shaida wa PREMIUM TIMES Hausa cewa bayan mahara sun tafi da Bishir Giɗe, jama’a sun bi sawun su inda aka gano cewa nausawa kudu aka yi da shi, kuma a ƙasa, ba bisa babura ba.
“An bi sawun su har kusa da Rawayau, daga nan kuma aka rasa inda su ka yi.” Inji majiyar.
Watannin baya a cikin Ƙaramar Hukumar Charanci an yi garkuwa da Dagacin Radda.
Kwamishinan Tsaron Kaduna, Aruwan ya maka ɗan jarida Binniyat a kotu bisa zargin yi masa ƙazafi
Kwamishinan Tsaron jihar Kaduna Samuel Aruwan, ya zargi wata kafar yada labarai ta yanar gizo da kirkirar karya da kuma tunzura jama’a a kansa.
A ranar Talata Aruwan ya ce ya kai da kara wurin hukumar tsaro ranar Lahadi saboda buga wannan labarin ƙarya da ya ke zargin jaridar ta yi masa.
A taron da ya yi da manema labarai ranar Talata Aruwan ya yi bayanin kan matakin da ya dauka kan wannan labari da Binniyat ya rubuta a kansa.
Aruwan ya ce “A ranar 29 ga Oktoba, 2021 hankalina ya karkata ga labarin da Binniyat ya rubuta a yanar gizo cewa Sanata Danjuma Laah na yankin Kudancin Kaduna ya bayyana masa cewa ana amfani da ni wajen boye kisan kiyashin da aka yi wa Kiristoci a Kudancin Kaduna.
“Kafin na tambayi sahihancin labarin hankalina ya yi matuƙar tashi kan illar da irin wannan labari zai haifar ga zaman lafiya da tsaro a jihar musamman  saboda addini da kabilanci da ya saka a ciki da kuma irin zaman da ake yi a jihar Kaduna.
“Wannan labari da Binniyat ya rubuta ya jefa ni da iyalinsa cikin mummunan haɗari.
“Dole ne ku san abubuwan da ke faruwa a jihar Kaduna, a cikin shekaru 40 da suka gabata, an yi asarar dubban rayuka da dukiyoyi, sannan har yanzu gwamnati na kokarin kwantar da gargaɗin mutane su kiyaye daga fadin mugayen kalamai da za su iya tada zaune tsaye.
Idan ba a manta ba ‘yan bindiga sun kashe mutane a Zangon Aya da ke karamar hukumar Igabi, bayan nuna musu wariya da aka yi sannan da kisan wasu mutanen da aka yi a Doka bayan an yi musu lakabi da ‘masu cin amana’ saboda sun muna kiyayyar su da yadda ake karkatar da ra’ayoyin mutane ta hanyar jinginata da kabilanci da addini.”
Aruwan ya ce bayan ƙarar da ya kai ga hukumomin tsaro domin gudanar da cikakken bincike, ya kuma sanar da kungiyar ‘yan jarida ta kasa (NUJ) a matakin kasa da jihar Kaduna.
Bayan haka Aruwan ya nemi ƙarin bayani da samun tabbacin ko da gaske ne akwai lokaci da Sanata Danjuma Laah ya furta kalaman da Binniyat ya zargi Aruwan da su.
Aruwan ya ce Sanatan da aka ambato a jaridar La’ah, ya musanta yin  hira da Binniyat.
A cikin amsar da Laah ya bada ta kakakin sa, ya ce bai taba zama da wani ɗan jarida mai suna Binniyat ya yi hira da shi ba game da abubuwan da aka ce ya wallafa.
” Ban yi haka da wani ba.
Aruwan kamar ƙanina ne saboda haka kada wani ya cukuikuyani cikin abinda ban sani ba.” In ji Laah.
Ko da PREMIUM TIMES ta ne mi ji daga bakin Binniyat, ya aika mata da sakon cewa ba zai oya magana ba yanzu domin yana tsare ne wajen ƴan sanda.
Yadda mahara suka kashe mutum 13 a Batsari jihar Katsina
Akalla mutum 13 ne ‘yan bindiga suka kashe a harin da suka kai garin Batsari jihar Katsina ranar Talata da yamma.
Ƴan bindigan sun yi garkuwa da mutum 17 a wannan hari da suka kai kuma mutum 8 sun ji rauni.
Kakakin rundunar ‘yan sandan jihar Gambo Isa ya ce mutum 11 ne ‘yan bindigan suka kashe a garin amma mazaunan garin sun ce mutum 13 ne aka kashe.
Dan majalisar dokoki na jihar da ke wakiltar Batsari Jabir Yau Yau ya tabbatar da harin sai dai  ya ce bashi da masaniyar yawan mutanen da aka kashe a garin.
Yau ya ce zai sanar wa wakilin PREMIUM TIMES da zaran ya je garin ya gudanar da bincike.
Bayan haka wani mazaunin garin Abubakar Bishir ya ce sun yi jana’izar mutum 13 ranar Laraba da karfe 10 na safe.
Isa ya ce maharan sun afka garin da misalin karfe 7:15 na yamman Talata ne.
“Maharan sun shigo a lokacin mutane na sallah inda suka kan mai uwa dawabi bindigar su.
A dalilin haka mutum 11 sun mutu sannan mutum 8 sun ji rauni a jikinsu.
Wani mazaunin garin  Mukhtar Mamman ya ce maharan sun dauki awowi a cikin garin suna aikata abinda suka ga dama.
Sun rika shiga gidajen mutane suna satar abinci.
Mamman ya ce wadanda suka ji rauni na kwance a asibitocin Batsari da Katsina likitoci na duba su.
Batsari gari ne dake kusa da dazukan Rugu da Jibia.
KARAMA CE KO AIKIN GUGUWA?
Yadda mutanen gari guda suka yi tirmitsitsin samun tubarrakin ƙyallen yadin da ya sauko daga sama
Kusan makonni biyu da suka shige, an cika duniyar soshiyal midiya da wani bidiyon da aka nuno wani farin ƙyallen yadi ya na filfilawa daga sama ya na saukowa ƙasa a cikin gari.
Lamarin ya faru ne a cikin wani gari a Jihar Ondo.
An nuno mutane na ta hargowar murnar ganin yadda ƙyallen mai tsaro yadi 120 ke filfilowa ƙasa, kowa na jiran ya kai hannun sa idan ya sauko, domin samun tubarraki.
A zaton mutanen, ƙyallen wata karama gare shi, domin gani suke yi daga sama ya sauko, ko kuma daga sama aka sauko da shi domin jama’a su samu falala ko wata karama.
Bayan saukar ƙyallen, jama’a sun yi dafifi a ƙofar gidan Alhaji Yesufu, cikin unguwar Sabo, a jihar Ondo inda ƙyallen ya sauka, a ranar 27 Ga Oktoba.
Gaskiyar Abin Da Wakilin Mu Ya Gano A Garin:
Wakilin mu ya je har Sabo, kuma da farko ya samu wata mata mai suna Fatima Yesufu, wadda aka yi komai a kan idon ta.
“To ni dai ina cikin gida sai na riƙa jin hayaniyar mutane ta kaure.
Na fito na ga an yi dafifi su na ta kiciniyar kokawar yankan wani faskeken ƙyalle.”
Haka wannan gyatumar ta shaida wa wakilin mu, kuma ta ce ƙyallen a gidan ɗan ta ya sauka.
“Mutane da yawa ma tsalle suka riƙa yi su na afkawa cikin gidan, duk dai don su kai hannun su ga wannan ƙyalle.
“An yi ƙoƙarin a kore su, amma sai ƙara tuɗaɗowa suka riƙa yi.
Wuri ya kaure da tirmitsitsi.
Sai da ta kai na koma gefe ina kallo, don kada a tattake ni.” Inji gyatumar.
Shi ma Babangida Usman ya ga duk abin da ya faru, saboda ya na zaune ne a gidan da ke kallon gidan Alhaji Yesufu, inda ƙyalle ya sauka.
“Ni ne kat, domin da ni aka yi kokawar yankar ƙyallen domin samun tubarraki.
“Ai ina faɗa maka duk wani wanda idon sa ya gane masa ƙyallen tun a sama, sai da ya biyo har nan unguwar Sabo, inda ƙyallen ya sauka, a gaban gida na.
Kuma a gaban ido na.
Ni ma na bazama na shiga cikin tirmitsitsin masu yankar ƙyallen domin neman tubarraki ko falala.”
Jahilci Ya Fi Hauka Wuyar Magani:
Babangida ya shaida wa wakilin mu cewa ai ba a gama watsawa daga wurin yankar ƙyallen ba, sai ga wata mata, wadda ke sana’ar shirya wurin taro ko biki, ta zo ta ce ai ƙyallen ta ne da za ta ɗaura a wurin wani taro, shi ne iska ko guguwa ta ɗauka, ta yi sama da shi.
Matar ta ce adon ƙayatar da wurin taro za ta yi da ƙyallen, amma sai ta neme shi ta rasa, iska ya yi sama da shi.
“Na ɗan yi masa kwalliya ce, sai na ɗan shanya shi domin ya bushe tun jiya.
Amma sai na neme shi na rasa.”
Matar dai a lokacin da ta ke wannan bayani, an rigaya an yagalgala ƙyallen yadin, kowa ya yanki rabon sa.
Yayin da matar ta haƙikice cewa sai an biya ta kuɗin ta Naira 50,000 da ta sayo yadin har 120 a Legas, an shawarce ta kawai ta haƙura, ta ɗauki asara.
Tunda ba wanda ya san yawan mutanen da suka yanki yadin, kuma duk kowa ya kama gaban sa.
Fallen Yadi Na Ne, Ba Shi Da Tubarrakin Komai -Agnes Fadoju:
Wakilin mu ya yi tattaki har wurin Agnes Fadoji, inda ta bayyana masa cewa Naira 50,000 cur ta sayo shi a Legas, kuma bandir ɗaya ne mai yadi 120.
“Na sayo shi domin na ƙawata wurin taro da shi.”
Ta ce duk da dai ta ɗibga asara, amma ta na farin ciki, domin a yanzu ta yi suna, jama’a sai tururuwa suke yi wurin ta.
Kuma hakan ya sa’an ƙara sanin irin sana’ar da ta ke yi.
Daga nan Agnes ta nuna wa wakilin mu irin yadin da kuma inda ta ke shanya su bayan an rangaɗa masu rubutu.
“A ranar Talata ce  ni da yara na muka wanke yadin muka shanya.
Kuma ba ma shi kaɗai ne muka shanya ba.
Washegari ranar Laraba, na duba inda na yi shanya amma ban ga alamun wani abin al’ajabi ba.
Kuma ban fahimci babu wani yadin ba.
“Sai can da rana tsaka aka fara kira na wai ko na shanya ƙyallen da ban gani ba?
Na ce masu ƙwarai, ban ga guda ɗaya ba kuwa.
Na kira miji na, ya ce min ai da iska ya ɗauki ƙyallen, ya filfila shi cikin unguwar sabo, inda aka riƙa rububin yankan sa, ana zaton ɗauke ya ke da kamara daga sama.
Wai jama’a sun kwashi tubarraki a jikin ƙyallen.
“Ina zuwa unguwar Sabo, na ga mutane kowa ya ɗaura ƙyallen yadin da ya yanka a ƙugun sa.
Wai neman tubarraki.”
“Ga shi fa an rubuta sunan kamfani na ‘HOSSANA’ a jikin ƙyallen, amma duk ƙoƙarin da na yi wa jama’a domin nuna masu cewa nawa ne, ko kula ni ba su yi ba.”
Agnes ta ce a ƙarshe an ɗunguma an tafi gidan Seriki na Sabo, “ya shaida min cewa idan da na ga irin yadda yadin ya riƙa saukowa daga sama, ni ma cewa zan yi yadin karama ya ke ɗauke da ita.”
Ma’aikatar shari’a ta jihar Adamawa ta saurari kararraki 100,000 ta tara Naira miliyan 6 kudin shiga a 2020
Mai rikon kwaryar kujeran Babban Alkali na jihar Adamawa Nathan Musa ya bayyana cewa a shekaran da ya gabata ma’aikatar shari’a ta saurari kararraki 100,000 sannan ta tara Naira miliyan 6.
Musa ya fadi haka ne a taron da ma’aikatar ta yi na shekarar 2021/2022 da aka yi ranar Litini a garin Yola.
Ya ce an yi rajistan kararrakin a kotunan yankin, manyan kotuna, kotun Majistare da kuma manyan kotuna.
“An sallami kararrakin 70 daga cikin kararrakin 100,000 din da kotunan suka saurara.
“Sannan ma’aikatar ta tara Naira miliyan 6 a cikin shekara daya wanda ta mika wa gwamnati.
“Ma’aikatar ta tara wadannan kudade a dalilin taran da take karba daga wajen mutane, kudin da ake karba na samu takardan haihuwa da sauran takardun da ake karba a kotu sannan da kudin da kotu take karba na shigar da kara.
Bayan haka Musa ya ce ma’aikatar na iya kokarinta wajen ganin ta sallami kararrakin cikin gajeran lokaci.
Ya ce a dalilin gyare-gyaren da aka yi ma’aikatar za ta dawo da biyan ma’aikatan da suka je hutu albashi da biyan kudin asibitin ma’aikata.
Musa ya kuma ce gine-ginen da kotunan na ma’aikatar na matukar bukatan gyara Wanda ya kamata a fara gyara su nan ba da dadewa ba.
Da yake tofa albarkacin bakinsa gwamnan jihar Ahmadu Fintiri Wanda mataimakinsa Crather Seth ya wakilce shi a taron ya jinjina gyaran da Musa ya yi a ma’aikatar.
Seth ya Kuma Yaba inganta walwalan ma’aikata da Musa ya yi sannan ya ce gwamnati za ta ci gaba da mara wa ma’aikatar baya
Kotu ta hukunta wasu masu gidan haya biyu da suka kori dan haya da iyalinsa ta karfi da tsiya
Kotun majistare dake Ojo jihar Legas ta gurfanar da wasu maza biyu masu gidan haya Chuks Okoye mai shekara 62 da Abubakar Lawal mai shekara 40 kan korar wani dan haya da iyalinsa ta karfi da tsiya.
Kotun ta gurfanar da wadannan mutane bisa laifin hada baki da korar dan haya ta karfi da tsiya.
Dan sandan da ya kawo kara Asp Simeon Uche ya ce Okoye da Lawal sun aikata haka ranar 25 ga Oktoba 202 a gidan hayan dake lamba 5 layin Tedi dake Ojo.
Uche ya ce haka kawai Lawal da Okoye suka tattara kayan dan hayan mai suna Sunday Komolafe da na iyalinsa suka watsar waje ba tare da sanin sa hayan ba.
Ya ce hakan da suka yi ya karya dokar jihar Legas na shekarar 2015 sashe 340 da 412.
Alkalin kotun Ademola Adesanya ya bada belin su akan kowanen su ya biyan Naira 250,000 sannan kowanen su zai gabatar da shaidu biyu dake biyan haraji ga gwamnatin jihar Legas.
Za a ci gaba da shari’a ranar 10 ga Janairu 2022.
Rikici tsakanin masu gidan haya da wadanda ke zaman gidan haya rikici ne da ya daɗe yana auku.
A lokutta da dama akan samu rashin jituwa tsakanin masu gidajen haya da masu zaman gida haya idan lokacin biya yayi shi kuma ɗan haya bashi da kuɗin biya, sannan kuma mai gida ya matsa dole sai an yi.
Ko kuma shi kansa mai gidan haya ya rika kara kudin haya na babu gaira babu dalili, sannan kuma da ƙazanta.
Irei-iren waɗannan rashin jituwa daɗaɗɗen abu ba sabo sai dai kuma abin ya kan kazanta da har sai an garzaya kotu idan aka gaza samun daidaituwa.
Tsarin dimokuraɗiyya zai ɗau saiti a Najeriya ne idan aka daina cinikin kuri’u a wurin zaɓe – Ƙungiya
Kungiya mai zaman kanta mai suna ‘SING Nigeria’ ta bayyana cewa tsarin mulki na dimukuradiya zai yi zaman daram-dam ya ɗau saiti a Najeriya ne idan an daina cinikin kuri’un a wuraren zaɓe
Shugaban kungiyar Idris-Etanami Usman ya fadi haka a wata zama da kungiyar ta yin musayan ra’ayoyi kan zaɓen Anambra da aka yi ranar Asabar.
Usman ya ce lokaci ya yi da ƴan Najeriya za su rika haɗa mutane irin haka da hukuma domin a kawo karshen abin.
“Yanzu zabe a kasar nan ya zama kaman sana’a inda mutum zai zuba kudinsa sannan ya zauna ya jira riba.
Dalilin hakan ya sa Ƴan siyasa ke yi ko ta halin ƙaƙa sun yi nasara a zaɓe.
“Ya kamata mutane su rika kai ‘yan siyasa kara a kotu idan wani ya bijiro musu da maganan cinikin kuri’ar su a lokacin zaɓe.
Bayan haka jami’in kungiyar Mohammed Basah ya yi kira ga shugaban ƙasa Muhammadu Buhari ya taimaka wajen ganin dokar inganta harkokin zabe ya fara aiki kafin zaben 2023.
“Muna kira ga hukumar zabe INEC da ta yi amfani da zaben da aka yi a jihar Anambra domin inganta aiyukkanta kafin zaben  2023.
“Muna kuma kira ga masu ruwa da tsaki a harkar zaɓen kasar nan kawo karshen siyan kuri’u a lokacin zaɓe a kasar nan.
Idan ba a manta ba a ranar Asabar din da ya gabata ne mutanen jihar Anambra suka fito da kwansu da kwarkwata domin zaben gwamnan jihar.
PREMIUM TIMES HAUSA ta buga labarai da bidiyo da dama kan yadda wakilan jam’iyoyi suka zo rumfunar da mutane ke jefa kuri’un su suna bai wa duk wanda ya jefa wa dan takaran su kudi.
Zuwa yanzu hukumar zabe INEC bayyana sakamakon zabe inda Charles Soludo na jami’iyyar APGA ya yi nasara a kananan hukumomi 18 cikin 21.
NDA ta ƙaryata wai an damke wani Sajen dake da hannu a harin da aka kai wa makarantar
Kakakin jami’ar NDA dake Kaduna Manjo Bashir Jajire ya karyata raɗeraɗin da kafafen yaɗa labarai suka buga wai an damke wani soja mai muƙamin Sajen mai suna Torsabo Solomon da ake zargi da hannu a harin da aka kaiwa makarantar a watan Agusta.
Idan ba a manta ba, an kai wa NDA hari a cikin Agusta, inda maharan da suk afka makaranta suka kashe wasolu sojoji biyu kuma suka sace wani Soja ɗaya, Stephen Dantong.
Maharan sun saki Stephen Dantong bayan kwashe makonni uku tsare a hannun su.
A takardar da Jajire ya fitar ranar Litinin, ya yi kira ga mutane da su yi watsi da wannan rahoto.
” Babu wani abu mai kama da haka da ya auku a. Solomon na nan babu abinda ya haɗa shi da harin da ƴan bindiga suka kai makarantar.
” Abinda muke so mutane su sani shine NDA ba wurin bincike bane makarantar horas da sojoji ne, saboda haka muna kira ga mutane su yi watsi da wannan labari da ake yaɗawa, babu wanda aka kama tukunna.
A ƙarshe Jajire ya ce nan ba da daɗewa ba za a kama waɗanda suka aikata wannan harin bazata a kuma hukunta su.
Jihar Kaduna kamar wasu jihohin Arewa Maso Yamma na fama da tsananin rashin tsaro musamman ayyukan ƴan bindiga da yaki ci yaki cinyewa.
Khalifa Sanusi ya koma karatun babbar digiri PhD a fannin shari’ar musulunci a jami’ar kasar Birtaniya
Tsohon sarkin Kano Muhammadu Sanusi II ya koma jami’ar Landan domin Karatun babban Digiri kan shari’ar musulunci.
Khalifah Sanusi ya shaida wa PREMIUM TIMES cewa ya tattara yanzu zai koma Landan da zama saboda karatu.
Sarki Sanusi kwararren malamin addinin musulunci ne wanda yayi karatu masu zurfi kan addinin Islama.
Khalifa Sanusi ya yi karatu masu zurfi a harkar hadahadar kudi.
Sannan kuma ya samu lambobin yabo na girmawa daga manyan jami’oin kasashen duniya.
Bayan tsige sarki Sanusi daga sarautar Kano, darikar Tijjaniya ta nada shi Khalifar darikar a Najeriya.
ZAƁEN GWAMNAN ANAMBRA: Tarihin da Soludo zai kafa idan ya lashe ‘INKONKULUSIB’
Ɗan takarar zaɓen gwamnan Jihar Anambra Charles Soludo wanda ke gaba da ratar ƙuri’u 45,000, ya na daf da kafa tarihi idan ya lashe zaɓen ‘inkwankulisib’ da za a yi a wata ƙaramar hukuma, domin zama gwamna.
Soludo wanda tsohon Gwamnan Babban Bankin Najeriya (CBN) ne, zai kasance gwamnan CBN na biyu wanda ya taɓa zama gwamnan jiha bayan ya yi gwamnan babban bankin Najeriya.
Wanda ya fara yin gwamnan jiha bayan ya yi gwamnan CBN, shi ne Clement Isong, wanda ke jikin Naira 1000.
Isong ya yi Gwamnan Cross River tsakanin 1967 zuwa 1975.
Ya sake zama gwamna dai a Cross River daga 1979 zuwa 1983.
Kuma tun bayan shi, har yau ba a sake samun wani ba, sai fa Charles Soludo, wanda a yanzu za a iya cewa ya jefa ƙafa ɗaya a gidan gwamnati, ƙafa ɗaya kuma na waje.
Charles Soludo wanda ya lashe ƙananan hukumomi 18 cikin 20 da aka bayyana sakamakon su, ya sha kaye a Ƙaramar Hukumar Ogbaru, inda can ne mahaifar Minista Stella Odua.
Sai dai kuma abin mamaki, ɗan takarar jam’iyyar PDP, Valentine Ozigbo ne ya kayar da shi, ba Andy Uba, ɗan takarar APC jam’iyyar su Stella ɗin ba.
Yayin da Ozigbo ya samu ƙuri’u 3,445, Soludo ya samu 3,051.
Tuni dai duk da kurin da Andy Uba yya riƙa yi, Soludo ya tsere masa fintinkau da ƙuri’a kusan 60,000.
Jihar Anambra ita ce jihar ta biyu wajen ƙankantar faɗin ƙasa a Najeriya.
Jihar Legas ce kaɗai ta fi jihar Anambra faɗi.
Soludo ya lace kananan hukumomi 10 cikin 11 da aka bayyana
Charles Soludo na APGA ya lashe zaɓen gwamna a ƙananan hukumomi 10 ɗin da hukumar zaɓe ta bayyana sakamakon su.
Jam’iyyar YPP ta lashe karamar hukuma daya.
Kananan hukumomin sun haɗa da Aguata, Orumba North, Onitsha South, Awka South, Anaocha, Anambra East, Orumba South da Njikoka.
Cikakken sakamakon zaben Anambra a nan: https://www.premiumtimesng.com/news/headlines/493914-anambradecides2021-final-results-declared-by-inec-live-updates.html
Orumba North LGA
APC: 2692
APGA: 4826
PDP: 1863
YPP: 659
AGUATA LGA
APC 4773
APGA 9136
PDP 3798
NJIKOKA
APC – 3,216
APGA – 8,803
PDP – 3,409
YPP – 924
ORUMBA SOUTH
APC: 2,060
APGA: 4,394
PDP: 1,672
YPP: 887
ANAMBRA EAST
APC 2034
APGA: 9746
PDP: 1380
YPP: 559
ANAOCHA
APC – 2,085
APGA – 6,911
PDP – 5,108
YPP – 868
AWKA SOUTH
APC – 2595
APGA – 12891
PDP – 5489
YPP – 919
ONITSHA SOUTH
APC – 2,050
APGA – 4,281
PDP – 2,253
Gargadin APC ga APGA
Jam’iyyar APC a jihar Anambra ta gargaɗi ƴan jam’iyyar APGA ƙarkashin gwamnan jihar Willie Obiano da su shiga taitayin su su daina rikita ke har da labaran karya.
Shugaban yaƙin zaɓen ɗan takarar gwamnan jihar Anambra, Andy Uba, Afam Ogene ya aika wa ƴan APGA da wannan gargaɗi.
” Kun bi gari kuna yaɗawa wai APC ta rubuta sakamakon zaɓen ƙananan hukumomi 10 wanda ta saka cewa  ita ta cinye su kawai don ta kawo ruɗani a ciki jama’a.
” Toh ina so in gaya wa APGA, cewa idan ma hannun ka mai sanda su ke yi son tsoron shan ƙasa, ta sani mu a APC ba zamu lamunci haka ba.
Ba za mu ja bakin mu yi shiru ba ana kantara mana karyar da bamu ji ba, bamu gani ba.
” Idan da gaske ne APC ta yi haka, me ya sa APGA bata janye daga zaɓen ba, ai sai ta janye ta ce ba ta yi saboda ta gano wata maƙarƙashiya da ake ƙullawa don a kada ta da karfin tsiya.
Amma kuma da ita ake komai, ta koma bayan fage ta ife-ife.
Ogene ya ce ƙuri’un jama’a su zasu tabbatar da sabon gwamna a Anambra ba soki burutsu ba.
Soludon APGA ya lallasa Uba da Valentine a ƙananan hukumomin su na haihuwa
A ci gaba da ƙidayar ƙuri’u da INEC ke yi a safiyar Lahadi da kuma waɗanda aka yi a jiya Asabar, tsohon Gwamnan Babban Bankin Najeriya, Charles Soludo ya na kan gaba da tazara mai yawa, inda hatta ƙananan hukumomin gaggan masu ja da shi, Andy Uba da Valnatine Ozigbo sai da ya lashe.
Duk da cewa su ukun kowane ya lashe mazaɓar sa, hakan bai hana Soludo saɓule masu wando a ƙaramar hukumar kowanen su ba.
A Ƙaramar Hukumar Aguata ya yi masu fintinkau, inda su biyun idan aka haɗa ƙuri’un su, ba su kai yawan na Soludo ba.
AGUATA Local Government
A – 111
AA – 07
AAC – 73
ADC – 32
ADP – 91
APC – 4773
APGA – 9136
APM – 40
APP – 11
BP – 22
LP – 132
NNPP – 11
NRM – 30
PDP – 3798
PRP – 31
SDP – 60
YPP – 1070
ZLP – 120
Ya samu 9,136.
Andy Uba na APC kuwa ya samu 4,773.
Sai Ozigbo na PDP ya samu 3,778.
Zaɓen dai ya nuna cewa jama’a ba su fito sosai sun jefa ƙuri’a ba.
Daga cikin yawan masu rajistar zaɓe, ƙuri’un da aka jefa sun tabbatar da cewa kashi 20% ne kacal na masu rajista su ka jefa ƙuri’a a ranar Asabar.
ZAƁEN ANAMBRA: Soludon APGA ya lashe ƙananan hukumomi 8 din da aka bayyana sakamakon su
Charles Soludo na APGA ya lashe zaɓen gwamna a ƙananan hukumomi 8 ɗin da hukumar zaɓe ta bayyana sakamakon su.
In four wards, elections didn’t hold.
Umuchu 1 (3 Units – 2292), Igbokwu 1 (3-926) 5 units 2665, Ekwulobia II (2 units)
Registered Voters – 144766
Accredited Voters – 20809
Za a ci gaba da jefa ƙuri’a a ranar Lahadi, a sauran wuraren da ba a samu tantance masu jefa ƙuri’a da wuri ba.
ZAƁEN GWAMNAN ANAMBRA: Muhimman Abubuwan Da Suka Faru Daga Ƙarfe 11 Zuwa 12:30 Na Ranar Zaɓe
Ganin yadda aka riƙa samun tsaiko da jinkirin isar kayan zaɓe da jami’an zaɓen su kan su a wasu rumfunan zaɓe, jam’iyyar APC da PDP sun riƙa ɗaukar shatar ‘yan kabu-kabun acaɓa su na jigilar malaman zaɓe da kayan zaɓe zuwa wasu mazaɓun da ba a kai kayan aiki da wuri ba.
Duk da Gwamnatin Tarayya ta jibge ‘yan sanda har 40,000 a Jihar Anambra domin bayar da tsaro yayin zaɓe, wakilan mu su tabbatar da cewa har zuwa bayan ƙarfe 12:30 na rana, babu jami’an tsaro a wasu rumfunan zaɓe.
Shugaban Ƙungiyar Masu Sa-ido Kan Zaɓe wato Nigerian Civil Society Situation Room, Ene Obi, ya tabbatar da cewa da rana jama’a sun riƙa fitowa sosai domin su jefa ƙuri’a.
Ba kamar da safe ba, inda jama’a duk aka yi likomo a gida.
Mataimakin Gwamna Nkem Okeke ya fita ya je ya jefa ƙuri’a.
Kuma ya bayyana gamsuwar sa dangane da yadda zaɓen ke tafiya.
5 – Wakilan jam’iyyu sun rika bin masu zaɓe suna cinna musu dammai, wato nairori.
6 – Wasu wuraren dai har yanzu masu zaɓe basu kai ga garzaya kaɗa kuri’a ba, wasu kuma na’urorin ne suka ki aiki
SABODA TITIN JIRGIN ƘASA ZUWA MARAƊI: Kwamitin Majalisa ya kwalɓa wa Minista Amaechi majina a fuska
Kwamitin Haɗakar Sanatoci da Majalisar Tarayya masu lura da Sufurin Jiragen Ruwa da Jiragen Ƙasa, sun ragargaji Ministan Sufuri Rotimi Amaechi, dangane da abin da suka kira fifita Jamhuriyar Nijar a kan wasu sassan Najeriya.
Amaechi ya sha ragargazar ce a ranar Alhamis, lokacin da ya bayyana a gaban Kwamiti domin kare kasafin 2022 na ma’aikatar sa.
Tun da farko dai an fara tankiya ce a kan dalilin da ya sa za a gina titin Jibiya zuwa Maraɗi na zamani, alhali kuma wanda za a gina daga Fatakwal zuwa Maiduguri ba na zamani ba.
Wato daga Jibiya zuwa Maraɗi za a gina ‘Standard Gauge’, amma daga Fatakwal zuwa Maiduguri kuma za a gina ‘Narrow Gauge’.
Shugaban Kwamitin Sufuri na Majalisar Tarayya, Pat Asada ne ya fara ragargazar Minista Amaechi, inda ya bayyana cewa akwai rashin bada muhimmanci ga wasu ɓangarorin ƙasar nan a ƙoƙarin Amaechi na daɗaɗa wa al’ummar Jamhuriyar Nijar.
“Don me za ka yi ta giringiɗishin neman bashin gina titin jirgi mai nisan kilomita 284 daga Kano zuwa Nijar, alhali kuma ga wasu sassan ƙasar nan, su na buƙatar titinan?
“Ka dubi irin harkokin kasuwancin da ake yi a yankin Kudu maso Gabas, ai su ne su ka fi buƙatar jiragen ƙasa ba Maraɗi ba.
“Maraɗi ba ta kai muhimmancin Kudu maso Gabas ga tattalin arzikin ƙasar nan ba.
Ballantana kuma yankin Kudu maso Kudu.”
Shi kuma Sanata Ɗanjuma Goje, wanda shi ne Shugaban Kwamitin Sufurin Jiragen Ruwa, ya yi ƙorafin cewa, “a gaskiya kuɗaɗen da ake kashewa wajen aikin titin jirgi daga Lagos zuwa Ibadan, sun yi yawa, kuma sun wace hankalin mai tunani.
Sannan kuma Goje ya tambayi Amaechi cewa, “shin laifin me muka yi maka a Kudu maso Gabas, Benuwai, Filato, Taraba, Bauchi, Gombe, Barno da Adamawa da ba za a yi mana titinan jirgin ƙasa ba?
Ko mu ba ‘yan Najeriya ba ne?”
Da ya ke maida jawabi, Amaechi ya ce ai babu wani bambanci tsakanin titunan jiragen.
Na Maraɗi da aka ce ‘standard gauge’ ne, ai iyakar tsawon wannan titin kilomita 20 ne kacal daga Jibiya zuwa Maraɗi.
Babu Kuɗin Aikin Titin Jirgin Kasa Da Ibadan Zuwa Kano -Amaechi:
Minista Amaechi ya taɓo batun ƙarancin kuɗaɗe, ya shaida masu cewa yanzu haka babu kuɗin da za a yi aikin titin jirgin ƙasa daga Ibadan zuwa Kano.
“Saboda babu kuɗin da za a yi aikin, sai an ciwo bashi.
Saboda babu kuɗin shi ya sa gwamantin tarayya ta taƙarƙara za ta gina daga Kano zuwa Ibadan da kudin ta, kafin a samu bashin.”
Ya ƙara da cewa shi ma aikin gina titin Fatakwal zuwa Maiduguri duk babu ko sisi a ƙasa, sai an ciwo bashi za a yi aikin tukunna.
RABA GARDAMA: An nada Farfesa Azeez Bello shugaban Jami’ar jihar Osun na riƙon ƙwarya
Shugaban kwamitin gudanarwar jami’ar Jihar Osun na riƙon ƙwarya.
Shugaban kwamitin Yusuf Alli ya bayyana cewa an yi haka ne ganin rashin kai ga tsaida wanda zai canji shugaban jami’ar wanda wa’adin sa ya shugabancin sa a jami’ar ya kare.
Farfesa Afeez Bello mai shekaru 45 farfesan kimiyyar nazarin yanayi ne da muhalli.
Kamar yadda Alli ya shaida ranar Juma’a, 5 ga Nuwamba ne zai fara aiki.
Zai ci gaba da rike jami’ar har sai an samu daidaituwa an nada sabon shugaban jami’ar.
WUYA KO DA MAGANI BA DAƊI: IPOB sun soke tilasta zaman gida, sun goyi bayan fitowa zaɓen gwamnan Anambra
Haramtacciyar ƙungiyar IPOB ta soke tilasta zaman gida tilas da ta ƙaƙaba a Jihar Anambra.
Kungiyar wacce aka sani da zafi wajen ƙaƙaba dokar tilasta zaman gida a yankin Kudu maso Gabas, a baya ta ce ba za ta bari jama’a su fita su kaɗa ƙuri’a a zaɓen gwamnan Anambra, ranar Asabar mai zuwa ba, wato ranar 6 Ga Nuwamba.
IPOB ta yi sanarwar cewa daga ranar Juma’a 5 Ga Nuwamba za su hana kowa fita a jihar Anambra.
IPOB Ta Saduda: Sai dai kuma wata sanarwa da Kakakin IPOB mai suna Emma Powerful ya fitar da yammacin yau Alhamis, ta na ɗauke da bayanin cewa IPOB ta janye dokar hana jama’a fita ɗin.
“Saboda dattawan mu sun shigo cikin lamarin, su da sarakunan gargajiya da shugabannin addinai, kuma mun fahimci sun shigo ne domin sun fahimci inda muka dosa.
“Saboda haka shugabannin IPOB a ƙarƙashin Nnamdi Kanu sun janye dokar tilasta wa jama’a zaman dirshan a gida, wacce aka tsara cewa za ta fara aiki daga gobe Juma’a, 5 Ga Nuwamba zuwa 10 Ga Nuwamba, 2021.”
Yanzu dai IPOB ta amince kowa ya fito ya jefa ƙuri’a a ranar Asabar, a zaɓen Gwamnan Jihar Anambra.
Sai dai kuma IPOB ba ta nuna goyon bayan kowace jam’iyya ɗaya ba, daga cikin jam’iyyu 18 da suka tsaida ɗan takarar gwamna a zaɓen.
Idan ba a manta ba, a ranar Talata yayin da su ke mahawara, ‘yan takarar gwamnan jihar Anambra fitattu su bakwai duk sun ce idan su ka hau mulkin jihar Anambra, za su zauna teburin sasantawa da IPOB.
Tuni dai takara ta yi zafi sosai tsakanin ‘yan takarar APC, APGA da PDP.
Majalisar Tarayya ta yi fatali da kudirin neman halasta noma da tu’ammali da wiwi
Ƙoƙarin da wasu mambobin Majalisar Tarayya ke yi, domin neman halasta noman wiwi da kuma amfani da ita wajen maganin cututtuka ya ci tura, saboda kwamiti ya yi fatali da bukatar.
A ranar Laraba ce dai Kwamitin Majalisar Tarayya mai lura da Muggan Ƙwayoyi ta bayyana cewa ba zai taɓa amincewa kudirin ya samu karɓuwa har a amince da shi ba.
Shugaban Kwamiti Francis Agbor, ya ce irin yadda taba wiwi ta zama sanadin aikata muggan laifuka a ƙasar nan, idan aka halasta noman ta, muggan laifuka za su ƙaru sosai a ƙasa.
Honorabul Meriam Onuoha ce ‘yar APC daga Imo ta gabatar da kudirin, inda ta nemi a halasta noman wi domin a riƙa amfani da ita wajen warkas da marasa lafiya.
Yayin da Shugaban Masu Rinjaye na Majalisa, Ado Doguwa daga Kano ya nemi a tsaurara hukunci a kan manyan dillalan wiwi da masu saye su na sayarwa da masu tu’ammali da ita, shi kuwa Kakakin Yaɗa Labarai na Majalisar Tarayya, Honorabul Ben Kalu, ya nemi a halasta noma da shan taba wiwi.
Da ya ke bayani, Shugaban Hukumar NDLEA, Buba Marwa ya nemi a sayi jiragen ruwa ƙanana domin a raba wa jami’an NDLEA, waɗanda Marwa ya ce za su riƙa sintirin hana shigowa da masu sumogal ta ƙananan jiragen ruwa.
ZAƁEN GWAMNAN ANAMBRA: INEC ta shirya, duk mai rajista ya fito ya yi zaɓe ranar Asabar – Farfesa Yakubu
Yanzu dai aski ya zo gaban goshi batun zaɓen gwamnan Jihar Anambra, wanda za a yi ranar Asabar.
Tuni dai Hukumar Zaɓe ta Ƙasa (INEC) ta bayyana cewa ta shirya tsaf domin gudanar da zaɓen gwamnan Jihar Anambra cikin lumana wanda za a yi a ranar Asabar mai zuwa, 6 ga Nuwamba.
Shugaban hukumar, Farfesa Mahmood Yakubu, shi ne ya bayyana haka a yayin da ya ke ganawa da manema labarai a ranar Talata a ofishin hukumar da ke garin Awka, babban birnin jihar.
Ya ce: “Lokacin da hukumar ta saki jadawalin ranakun da za a gudanar da zaɓen, watanni bakwai da su ka gabata, tunanin da wasu su ka yi shi ne lokacin ba zai zo ba.
“To ga shi har lokacin ya zo, saura kwana huɗu kacal su ka rage mana, kuma za mu ci gaba a hakan a matsayin mu na hukuma.”
Yakubu ya ce hukumar ta shirya domin gudanar da zaɓe fisabillahi, kuma mai adalci da inganci.
Ya yi la’akari da cewa ƙalubale guda ɗaya kacal da hukumar ke fuskanta shi ne yadda za ta tabbatar da cewa sababbin masu zaɓe da aka yi wa rajista sun shiga zaɓen an yi tare da su.
Ya ce, “Don tabbatar da cewa sababbin masu zaɓe da aka yi wa rajista su ma sun yi zaɓe, mun yanke shawarar mu tuntuɓe su ta hanyar imel ɗin su da lambobin wayar hannun su domin mu sanar da su wuraren da za su je su karɓi katittikan su.”
Shugaban, wanda ya ce ya kai ziyara jihar ne domin ya yi jawabi ga taron da za a yi da masu ruwa da tsaki a zaɓen a ranar Laraba, ya ce taron zai ƙunshi rattaba hannu a kan yarjejeniyar zaman lafiya a tsakanin ‘yan takarar zaɓen.
Ya yi kira ga dukkan masu zaɓe da su fito a yi zaɓen da su tunda an yi duk wani shiri na tabbatar da gudanar da zaɓen a cikin lumana.
A nasa tsokacin, Kwamishinan ‘Yansanda na jihar, Mista Echeng Echeng, ya ce su ma hukumomin tsaro sun gama duk wani shiri domin zaɓen.
Echeng ya ce akwai isassun ababen hawa, kwale-kwale da helikwaftoci da za a yi amfani da su wajen sa ido a dukkan faɗin jihar.
Ya ƙara da cewa sauran hukumomi ma sun gama nasu shirin.
Kwamishinan ya kuma bayyana cewa jami’an tsaro za su taƙaita zirga-zirgar jama’a daga tsakar daren ranar Juma’a, 5 ga Nuwamba, don hana shigowar ɓatagari zuwa cikin jihar.
Zailani ya lashe kyautar Kakakin majalisa na kasa ta 2021
A wata kasaitacciyar biki da ya gudana a babbar birnin tarayyar Najeriya Abuja ranar Laraba 3 ga Nuwamba, an mika wa kakakin jihar Kaduna Yusuf Zailani kambun kakakin majalisa
Kakakin Majalisar Kaduna Yusuf Zailani ya samu karramawar daga talbijin din Igere TV wanda ke shirya irin wannan karramawa duk shekara.
Zailani ne yayi zarra cikin duka kakakin majalisun kasar nan 36.
A cikin makon jiya, Igbere TV ta bayyana sakamon zaben ta yi wanda ya nuna Zailani ne aka zaba acikin duka kakakin majalisun Najeriya.
An bayyana Zailani a matsayin mutum mai kowa na shi.
Baya ga kyauta da taimako da aka shede shi dashi yana da matukar farin jini a jama’a.
Da yawa daga cikin wadanda suka tofa albarkacin bakin su game da wannan karramawa da akyi wa Zailani a wannan shekara, sun ce abin ya zo a daidai ne.
Wani dan majalisa da baya so a ambata sunan sa, ya bayyana cewa a nashi ra’ayin ba a taba samun kakakin majalisa da ake so kuma ya kware a aikin sa a jihar Kaduna kamar Zailani tun daga 1999 ba.
” Banyi mamakin lashe wannan kyauta da yayi ba.
Zailani ya saita majalisar jihar Kaduna, sannan kuma ya kara karfafa dankon zumunci tsakanin majalisar da bangaren zartaswa karkashin gwamna Nasir El-Rufai.
Kuma gashi duk kasa ana shaidar sa da tausayi, rikon amana, kyauta da taimakon al’umma” In ji wani dan majalisan Kaduna.
A karshe ya ce wannan nasara ce h=ga majalisar jihar da kuma jihar Kaduna baki daya.
KORONA: Mutum 189 sun kamu, 3 sun mutu tsakanin ranakun Litini zuwa Talata a Najeriya
Akalla mutum 189 ne suka kamu da cutar korona a Najeriya daga ranar Litini zuwa Talata.
Hukumar NCDC ta ce a takanin wadannan ranaku mutum uku ne suka mutu a dalilin kamuwa da cutar.
A ranar Litini mutum 90 ne suka kamu, mutum daya ya mutu
Mutum 99 ne suka kamu, mutum daya ya mutu ranar Talata
A jimla mutum 212,150 ne suka kamu, an sallami mutum 203,524, har yanzu mutum 5,600 na dauke da cutar sannan mutum 2,899 sun mutu a kasar nan.
Idan ba a manta ba alkaluman sakamakon gwajin cutar da hukumar ta fitar ranar Lahadi ya nuna cewa mutum daya ya mutu sannan mutum 74 sun kamu da cutar.
Legas – 77850, Abuja-23,276, Rivers-12,707, Kaduna-10,031, Filato-9,790, Oyo-8,742, Edo-6,594, Ogun-5,373, Kano-4,360, Akwa-ibom-4,338, Ondo-4,545, Kwara-3,930, Delta-4,096, Osun-3,006, Enugu-2,761, Nasarawa-2,517, Gombe-2,579, Katsina-2,212, Ebonyi-2,048, Anambra-2,346, Abia-2,017, Imo-2,053, Bauchi-1,727, Ekiti-1,771, Benue-1,809, Barno-1,344, Adamawa-1,136, Taraba-1,250, Bayelsa-1,243, Niger-1,056, Sokoto-796, Jigawa-604, Yobe-501, Cross-Rivers-645, Kebbi-458, Zamfara-302, da Kogi-5.
Bayan haka gwamnatin jihar Legas ta ce asibitoci masu zaman kansu za su rika karbar kudi daga masu zuwa yin rigakafin Korona, sai dai kuma kyauta za rika yi a asibitocin gwamnati.
Sanwo-Olu ya ce gwamnati ta hada hannu da asibitocin masu zaman kansu domin a yi wa mutum miliyan 4 rigakafin korona daga yanzu zuwa ranar 25 ga watan Disemba.
Burin gwamnati shine yi wa akalla kashi 30% na mutanen jihar allurar rigakafin korona nan da shekara daya.
Zuwa yanzu gwamnati ta yi wa mutum miliyan 1.2 allurar rigakafin korona a jihar.
Sanwo-Olu ya ce gwamnati da hukumar NPHCDA zasu hada hannu da asibitoci masu zaman kansu domin a kara yawan wuraren da ake yi wa mutane rigakafin Korona a jihar
KATSINA A HANNUN ‘YAN BINDIGA: Yadda mahara suka yi kisa, garkuwa, suka yi wa kantina ƙarƙaf a yankin Faskari
Ƴan bindiga sun shiga garin Unguwar Dudu suka kashe mutane da dama, waɗanda har zuwa yanzu ba a tantance yawan su ba.
Sun kuma kama wasu mutane tare da kwashe kayan abinci da kayan masarufi ƙarƙaf a garin.
Wannan ne farmaki na biyu da su ka kai yankin, tun bayan harin da su ka kai harin Unguwar Samanja, wanda PREMIUM TIMES Hausa ta buga labari kwanakin baya.
Unguwar Dudu na cikin Ƙaramar Hukumar Faskari, kuma garin ya na kusa da Sansanin Zaratan Sojojin Musamman da ke Faskari, kan hanyar zuwa Gusau daga Funtuwa.
Mohammed Habibu, wani mazaunin Kaduna ya shaida mana cewa shi haifaffen Unguwar Dudu ne, amma an kashe masa kawunnai guda biyu a harin.
“Sai da aka je Gusau aka kira ni a waya aka sanar da ni.
Saboda hankali na ya tashi, jin kashe min mutum biyu, ban ma tsaya na tambayi mutane nawa aka kashe ba.
Ya bayyana sunayen mamatan da marigayi Alhaji Ado da marigayi Alhaji Bature.
Jama’a da dama sun daɗe da yin hijira a yankunan Faskari, Sabuwa, Ɗandume, Ƙanƙara Funtuwa, Batsari, Jibiya da Safana, duk a Katsina, mahaifar Shugaba Muhammadu Buhari.
Makonni biyu ne  muka bada labarin yadda mahara su ka hana sallar Asubahi, su ka kashe mutum shida, su ka kwashi mutane a yankin Faskari
‘Yan bindiga ɗauke da muggan makamai sun kutsa ƙauyen Unguwar Samanja a daidai lokacin da ake shirin Sallar Asubahi, a ranar Litinin.
An tabbatar da cewa sun riƙa buɗe wa mutane wuta, har su ka kashe mutum shida nan take, kuma su ka arce da wasu a matsayin sun yi garkuwa da su.
Unguwar Samanja ta na kusa da garin Daudawa a Ƙaramar Hukumar Faskari.
Daudawa can ne aka haifi marigayi tsohon Shugaban Ƙasa Umaru ‘Yar’Adua, lokacin da mahaifin sa ya je aiki can daga Katsina.
Jihar Katsina can kuma ne mahaifar Shugaba Muhammadu Buhari.
Amma matsalar tsaro ta yi wa jihar ɗaurin-gwarmai, ta gagari waɗanda haƙƙin shawo kan lamarin ya rataya a wuyan su.
Wasu mazauna garin Daudawa da ke kusa da Unguwar Samanja inda aka kai farmakin, sun shaida wa PREMIUM TIMES cewa maharan sun isa Unguwar Samanja wajen ƙarfe 5.49, kuma a kan babura su ka je, kowane ɗauke da muggan makamai.
Sun isa a lokacin da ake ta shirye-shiryen alwalar Sallar Asubahi.
Ita ma ƙaramar hukumar Faskari ta sha fama da ‘yan bindiga tsawon shekaru.
Kuma ta na cikin Ƙananan Hukumomi 13 da aka yanke wa hanyoyin sadarwar waya a jihar Katsina.
Wata ƙungiya a cikin garin Daudawa ta yi kukan cewa duk da matakan tsaron da ake cewa ana ɗauka, har yau ba a daina kai hare-hare a yankunan Ƙaramar Hukumar Faskari ba.
Wani mazaunin Daudawa mai suna Nasir Hassan, ya ce ‘yan bindigar sun dira ƙauyen a kan jerin-gwanon babura, inda su na shiga garin su ka riƙa darzaza harbin bindigogi, duk aka ruɗe.
“Daga sahihin labarin da na ji, sun kashe mutum  biyar, waɗanda aka rufe yau Litinin.”
Hassan wanda ɗalibin gaba da sakandare ne a wata makaranta a jihar Zamfara, ya ce “maharan sun kuma ƙone gidaje, sun ƙone shagunan sayar da kayan abinci da kayan masarufi.
“An shaida min cewa ba su kwashi kayan kowa ba, sun dai kona shagunan sayar da kayan abinci da masarufi.”
Amma wani mai suna Auwal Liman, wanda shi ma mutumin Daudawa ɗin ne, ya shaida wa wakilin mu cewa waɗanda aka kashe sun fi mutum shida, domin a daidai shiga garin Unguwar Samanja ma maharan sun harbe wani mutumin Unguwar Labbo.
Bahisulhaq Alhassan wanda ɗalibi ne a Faskari, ya shaida wa wakilin mu cewa ɗaya daga cikin waɗanda aka kashe ɗin ma abokin sa ne mai suna Ja’afar Kabir can a Unguwar Samanja ɗin.
Wakilin PREMIUM TIMES ya kira lambar Kakakin Yaɗa Labaran ‘Yan Sandan Jihar Katsina, Gambo Isa, amma bai ɗauki waya ba.
Kuma ya tura masa saƙon tes, shi ma bai maida masa amsa ba.
Wani bene mai hawa 21 ya ruguje a Ikoyi, jihar Legas
Wani gini mai hawa 21 ya ruguje a garin Ikoyi na jihar Legas.
Ginin da ke lamba 20, Gerrard Road, ya ruguje da misalin karfe 3 na rana, ranar litinin.
Mukaddashin kodinetan hukumar bayar da agajin gaggawa ta kasa NEMA, Ibrahim Farinloye, ya tabbatar wa PREMIUM TIMES da rugujewar wannan bene.
Farinloye ya kara da cewa jami’an hukumar NEMA sun dunguma zuwa wannan wuri da hadarin ya auku.
Ba a dai san adadin yawan wadanda suka mutu sakamakon rugujewar ginin ba da kuma nawa ne suka makale cikin ginin.
ƘARSHEN ALEWA ƘASA: Yadda kotu ta ƙwace tulin dukiyar katafaren ɗan damfara Okeke
Babbar Kotun Tarayya da ke Legas ta ƙwace ilahirin kuɗaɗe da kadarorin gidaje da motocin da katafaren ɗan damfara Obinwanne Okeke ya mallaka a Najeriya.
Zaman yanzu dai Okeke na can kulle a Amerika ya na zaman kurkukun shekaru 10, bayan da aka same shi da laifin  damfarar mutane har dala miliyan 11 a Amurka.
Mai Shari’a Peter Lifu ne ya bada umarnin ga EFCC, bayan da lauyan EFCC ɗin mai suna Chinenye Okezie ya roƙi kotu ta ƙwace kadarorin.
Daga cikin kadarorin da aka ƙwace akwai waɗanda su ka haɗa da:
Gida mai lamba 4 da ke Rukunin Gidajen Oakville, Kado Kuchi, Abuja.
Haka kuma an ƙwace duk wani kayan al’atun da ke cikin gidan.
Akwai kuma gida mai ɗakuna 5 a Rukunin Gidajen Standard Estate, Kabusa, Abuja.
Shi ma wannan gida an haɗa da dukkan kayan alatun da ke cikin sa duk an karɓe.
An kuma ƙwace wasu motocin alfarma masu tsada na sa guda biyu, ƙirar Toyota.
“Dama kuma ya miƙa wa Gwamnatin Tarayya Naira miliyan 280, sai wasu Naira miliyan 240 da kuma Naira miliyan 40.
Lauyan EFCC ya shaida wa kotu cewa za a sayar da gidajen a haɗa da kuɗaɗen duk a biya waɗanda ya damfara a Amurka.
ZAƁEN 2023: ‘Yan Najeriya sun gaji da gajiyayyen shugaban da ba shi da ƙarfi, sai ƙarfin ‘yan fada -Bishof Ajakaye
Gabatowar zaɓen shugaban ƙasa na 2023, babban limamin Ɗariƙar Katoliƙa na Ekiti a Jihar Ekiti, Bishof Felix Ajakaye, ya hori ‘yan Najeriya su zaɓi shugaba wanda ya ke lafiyayye garau, kuma wanda ya cancanta zai iya samar wa ƙasar nan ci gaban da ta ke buƙata.
Ajakaye ya yi tsokaci cewa yayin da ake ta ƙara ƙarfafa tsarin karɓa-karɓa, to ko daga ina shugaba zai fito dai ya kasance “an zaɓi wanda ya cancanta, mai lafiya kuma managarcin mai kaifin ƙwaƙwalwa.”
Bishof ɗin ya yi wannan magana a Ado Ekiti babban birnin jihar, a lokacin da ya ke jawabi a wurin wani taro.
Limamin babban cocin ya karanta takarda ce mai magana kan muhimmancin shugabanci nagari, a taron shekara-shekara na Ƙungiyar ‘Yan Jarida ta Jihar Ekiti, Reshen Wakilan Jaridu na Ƙasa.
An gudanar da taron a Ɗakin Taro na otal ɗin Prosperous Royal Hotels and Resort Centre.
Ajakaye ya ce wajibin al’ummar kowace jiha ce su zaɓi mutanen kirki a matsayin gwamnonin da za su iya samar masu bunƙasar tattalin arziki, kuma su iya kawo karshen kashe-kashe, ta’addaci da aika-aikar ‘yan bindiga.
“Mu na buƙatar ‘yan Najeriya masu himma da ƙwazon kishi kuma wanda ya cancanta a matsayin shugaban ƙasa, gwamna kafin mu kai a inda mu ke fatan mu kai.”
Bishof Ajakaye dai bai bayyana sunan ko da shugaban ƙasa da ya a baya da ya yi fama da rashin lafiya.
“Kamata ya yi duk wani mai neman zama shugaba a Najeriya, ya kasance lafiyayye ne garau, a lafiyar jiki da lafiyar tunani.
“Mun gaji da talasurun shugaban da ba ya iya taɓuka komai, sai dai amfani da ƙarfin fadawan sa kawai.
“Mu daina bari ‘yan-amshin-Shata da ‘yan zaman fada na jan akalar ƙasar mu.
Idan mu ka ci gaba da zama a haka, to mu na cikin gagarimar matsala fa.”
Yayin da Shugaba Umaru ‘Yar’Adua ya sha fama da rashin lafiya har ya mutu a kan mulki, shi kuwa shugaba Buhari ya sha fama da zama jiyya da jeƙala-jeƙalar zuwa Landan ganin likitocin sa.
Sake fantsamar cutar korona a Turai, Rasha da Chana ta fara karya farashin gangar ɗanyen mai a duniya
Bayan tashin gwauron zabin da farashin gangar ɗanyen man fetur ta yi a duniya a kwanan baya, har ana tunanin kafin ƙarshen shekarar nan za ta iya kai dala 100 duk ganga ɗaya, a ranar Alhamis ɗin nan kuma farashin ya sake yin ƙasa kusan yadda ya ke ƙasa a makonni biyu da su ka gabata.
Haka kuwa ya faru ne saboda sake fantsamar cutar korona a ƙasashen Turai ta Yamma, Rasha da kuma wasu sassan yankunan Chana.
Karyewar farashin ya fara sa masu murnar cewa tattalin arzikin ƙasashe zai yi saurin farfaɗowa, guyawun su sun yi sanyi sosai, domin cutar korona na haddasa raguwar bukatar mai a duniya.
Buƙatar na raguwa sakamakon taƙaita zirga-zirga, bulagulo da tafiye-tafiye waɗanda ba su zama na tilas ba a motoci da jiragen sama.
Haka kuma manyan jiragen ruwa masu jigilar kayan safara daga wannan ƙasa zuwa waccan, su na dakatar da lodin kaya zuwa ƙasashen da korona ta shafa.
A ranar Alhamis ɗin nan farashin gangar ɗanyen mai samfurin ‘Brent’ ya koma dala 83.64.
Shi kuwa samfurin ɗanyen mai na Amurka ya koma dala 82.77, kuma ana ganin farashin zai ƙara yin ƙasa, bisa la’akari da irin yadda ake samun rahotannin sake fantsamar cutar korona.
Ƙwararrun masana biyu kan hada-hadar ɗanyen mai a duniya, waɗanda ke Kamfanin Bincike na ANZ, wato Daniel Hayes da Sonori Kumari, sun ce lamarin zai kashe kaifin kuzarin da ake na ganin tattalin arzikin duniya ya farfaɗo da wuri, tun bayan dukan da ya sha a hannun korona a cikin 2020.
A Najeriya, PREMIUM TIMES Hausa ta buga nazarin yadda rashin iya tace ɗanyen mai a matatun Kaduna, Warri, Fatakwal da ta Legas, ya sa a yanzu ƙasar ta bayyana cewa ta dogara ne ga matatar fetur ɗin da Aliko Ɗangote ke ginawa a Legas, domin farfaɗo da tattalin arzikin ƙasar.
Gwamnan Babban Bankin Najeriya ya ce idan Ɗangote ya fara tace ɗanyen mai nan a gida, to gwamnatin tarayya za ta riƙa saye da naira a hannun sa, maimakon kwasar daloli ana sayo tataccen fetur daga ƙasashen Turai.
Mun fada cikin tsananin talauci da mawuyacin hali dalilin zaman ‘Kulle’ da IPOB suka kakaba a jihohin mu – Direbobin Abia
Direbobin motocin haya dake Umuahia jihar Abia sun yi kira ga kungiyar IPOB da ta raba musu tallafi domin rage radadin tsananin talauci da suka fada saododa dokar zaman gida dole da IPOB ta saka a fadin jihar.
Direbobin sun ce dokar zaman gida da kungiyar IPOB ta saka ya fi shafar fannin sufuri a jihohi biyar dake yankin Kudu maso Gabashin kasar nan.
Babbar matsalar ma ita ce idan ka yi kokarin dan fitowa ka nemi abinci ko wani abu da ‘yan kungiyar za su tare ka su zabzabga maka bulala sannan su kora ka gida.
Mazaunan garin Umuahia sun ce  kungiyar IPOB ta canja dokar zaman gida daga zama a gida duk ranar Litini zuwa duk ranar da kotu za ta zauna yin Shari’ar shugaban kungiyar Nnamdi Kanu amma duk ranar Litini mutane na tsoron fitowa saboda gudun kada su sha bulala daga IPOB.
Shugaban kungiyar Direbobin motocin haya na jihar Henry Okezie ya ce: “Akwai ranar da muka ce za mu fita aiki duk da dokar da suka saka amma fa bamu ji da dadi ba.
Sun lalata mana motoci sannan sun zazzane wasu direbobin.
“Dole mu fita nema saboda da dama daga cikin mu sun karbo hayan motocin su ne.
“A rana mukan yi cinikin Naira 10,000 sannan a duk ranar da ba mu yi aiki ba mukan yi asarar sama da naira miliyan biyu a rana.
Bayan haka wani direba Kingsley Chijindu dake daukan fansinjojoi daga Umuahia zuwa Aba ya koka da takuran da suke fama da shi a dalilin dokar.
Direbobin motocin haya sun bayyana cewa suna zabga asara mai yawa.
Mun kammala titunan sama da naira biliyan N88.4 da Sule Lamido ya yi watsi dasu  – Badaru
Gwamnatin Gwamna Muhammad Badaru na Jihar Jigawa tace ta kammala dukkanin aikin tituna da ta gada a mulkin Tsohon Gwamna Sule Lamido daga shekarar 2015 wanda kudinsu ya kai har fiye da biliyan N88.4
Kwamishinan Ayuka da Sufuri na Jihar Jigawa, Aminu Rola, ya shaidawa manema labarai, a birmin Dutse, ranar Laraba, cewa titunan da suka gada sun wuce tsawon kilomita 716 wadda gwamnatin Sule Lamido ta biya yan kwangila fiye da biliyan N32.5 kacal.
Aminu Rola yace gwamna Badaru ya sami ragi daga wajen Yan kwangila har na biliyan N7.5 billion a cikin N88.4
Bayan ragi da aka samu, da kuma biliyan N32 da aka biya a gwannatin baya, kudin titunan sun kai biliyan N48.3 a inda gwamnatin Gwamna Muhammad Badaru ta biya biliyan N45.4 kuma ta adana miliyan N39 bayan kammala dukkanin ayukan titunan, inji Kwamishina, Aminu Rola.
Kwamishinan yace gwamnatin Jigawa ta sami nasarar hakan ne duk da rashin kudin shiga mai gwabi da kuma matsin tattalin arziki saboda tsantseni da kaffa-kaffa da gwamna Badaru yakeyi wajen kashe kudin al’ummu a inda ya dace.
Gwamnatin mu a shekarar 2015 ta gaji kudi miliyan N16 kacal a asusun Jihar Jigawa amma saboda tattali da dukiyan al’umma irin na mai girma Gwamna, yau Jihar Jigawa tana daya daga cikin Jahohin da ke iya ayyukan ci gaba na al’umma da kuma biyan albashi a kan lokaci, inji Aminu Rola.
Yadda yaran Dogo Gide suka yi gunduwa-gunduwa da dan bindiga Damina a garin Farin Ruwa
Kasurgumin Dan Bindiga mai suna Damina wanda ya abbabi yankin Dansadau dake Karamar Hukumar Maru, a Jihar Zamfara ya gamu da ajalinsa a makon jiya.
Da farko dai Damina ya ji rauni ne sakamakon harbin bindiga daga wani bangaren Yan bindigan daga yaran wani gogarman, Dogo Gide, a arangama da aka yi a yankin garuruwan Chilin da Fan-Maje a dajin Kwiambana dake a yankin na Dansadau.
Dama a baya Dogo Gide yana neman Damina ruwa a jallo tun a baya sabani ya shiga tsakanin su wajen rabon kayan sata da kuma rikicin iko da yanki.
Ana cikin rikicin ne Damina ya shiga garin Babban Doka inda Dogo Gide yake da iko da ya kashe mutum goma ciki har da kananan Yara.
Damina ya kuma sa wa Yan garin na Babban Doka dokar dole su tara masa kudi har miliyan shida wanda kuma aka tara masa amma a wajen amsar kudin yaran Dogo Gide  suka yi masa kwantar bwana.
Damina ya sami rauni sakamakon harbin bindiga inda ya gudu garin Farin Ruwa yana jinya a gidan wani mai suna Mua’azu Dallali.
Daga bisane yaran Dogo Gide suka bishi har can garin na Farin Ruwa inda yake jinya suka yi masa gunduwa-gunduwa suka cire masa kai da kafafuwar sa.
Sun kawo kan Damina da kafafuwarsa garin Babban Doka inda Yan garin da shi Damina ya abdaba suka yi ta yin murna suna shagali.
Dama Dogo Gide yayi alkawarin bada lada ga duk yaron sa da ya kashe masa Damina.
Shugaban Jami’ar Maryam Abacha, Farfesa Gwarzo zai yi jawabi a jami’ar IHERIS dake kasar Togo
Shugaban rukunin jami’o’in Maryam Abacha (MAAUN) da Franco British international (FBIU), Farfesa Adamu Gwarzo, zai yi jawabi a wajen bukin ɗaukar sabbin ɗalibai da za a yi a jami’ar kasar IHERIS dake kasar Togo.
Farfesa Gwarzo wanda shine shugaban Kungiyar jami’oi masu zaman Kansu na Nahiyar Afrika (AAPU), na cikin Jeri manyan baƙi da aka gayyato da za su yi jawabi a wajen taron.
Farfesa Gwarzo sananne ne a al’amuran da suka shafi inganta harkar ilimi a Nahiyar Afrika.
Farfesa Gwarzo zai yi jawabi ne akan muhimmaci haɗin Kan jami’oi masu zaman kansu a Nahiyar Afrika tare da kawo sauyesauye masu ma’ana wajen tafiyantar da salon kawo ci gaba a jami’oi masu zaman kansu a nahiyar afrika ta hanyar bincike,tallafi, kirkiro da sabbin fannoni na kimiya da fasaha , karfafa a’laka a tsakanin shuwagabanin jami’oi.
ZTaron Kara wa juna sanin na salle De da farfesa Adamu Abubakar Gwarzo zai hallarta a ranar 30 ga Oktoba a cikin shekara 2021 a Eda -oba lome, a kasar Togo.
Shugaban rukunin jami’oi Maryam Abacha (MAAUN) da Franco British international (FBIU) Farfesa Adamu Abubakar Gwarzo, sananne ne a duniya musamman a kwazon sa na ganin an samu ci gaba a fannin ilimi  a nahiyar Afrika da kuma baiwa talakawa damar ƴaƴan su su yi karatu ta hanyar agaji da tallafin karatu.
TSAKANIN 2019 ZUWA 2020: Yadda aka yi wa talakawa wala-walar ayyuka 73 a mazaɓun Ondo da Gundumar FCT Abuja
Wata ƙungiya mai bin-diddigin yadda ake gudanar da ayyukan mazaɓu daga kasafin gwamnatin tarayya, ta fallasa wani binciken ƙwaƙwaf da ta yi, tsakanin jihar Ondo da kuma Gundumar Ƙananan Hukumomin FCT Abuja.
Ta bi diddigin ayyukan da aka ware kuɗaɗe aka ce an yi a cikin kasafin 2019 da na 2020.
Rahoton wanda aka raɗa wa suna “Follow the Projects”, ƙungiyar sa-ido ta Technocrat Media Nigeria ce ta gudanar da shi a Ondo da FCT kwanan nan.
Ƙungiyar ta ce an ware naira biliyan 3.905 domin gudanar da ayyukan raya mazaɓu a yankuna 86 a shiyyar Ɗan Majalisar Tarayya 9 cikin yankin Sanatoci uku na jihar Ondo.
“Amma ayyuka 30 kaɗai ƙungiyar mu ta iya ganowa.
Cikin 30 ɗin ma akwai waɗanda an watsar da su, ba a kammala ba.
“Sauran 56 kuwa an rasa inda su ke ko inda aka yi su.
“A yankin FCT Abuja kuwa an ware Naira biliyan 1.245 domin a yi ayyuka 17.
Sai dai kuma Daraktan ƙungiyar mai suna Dakta Daisi Omokingbe, ya ce aiki ɗaya tal su ka iya ganowa an kammala.
Sauran 16 babu wanda ya san inda aka yi su ko kuma yadda aka yi da maƙudan kuɗaɗen da aka ware domin a yi wa talakawa ayyukan.
Daisi ya yi wannan bayani ne yayin taron manema labarai a Abuja, inda ya fallasa masu binciken da ya bankaɗo.
KURA DA FATAR AKUYA: Gwamnatin Tarayya ta bankaɗo alaƙar Sunday Igboho da  mai ɗaukar nauyin ‘yan Boko Haram
Gwamantin Tarayya ta bayyana cewa ta bankaɗo alaƙar da ke tsakanin gogarman neman kafa ƙasar Yarabawa zalla, Sunday Igboho da kuma ƙasurgumin mai ɗaukar nauyin ‘yan ta’addar Boko Haram.
Ministan Shari’a Abubakar Malami ne a bayyana wa taron manema labarai haka a Abuja a ranar Juma’a, inda ya yi masu ƙarin haske kan ayyukan zagon ƙasa da cin amanar ƙasa waɗanda Sunday Igboho da Shugaban Biafra, Nnamdi Kanu su ke yi wa Najeriya da gwamnatin ƙasar.
“Bincike ya nuna cewa kamfanin Adeyemo, mallakar Sunday Adeyemo (Igboho) ya tura wa wani mai suna Abdullahi Usman kuɗi har Naira miliyan 12.75.
“Ana zargin Usman da ɗaukar nauyin ayyukan ta’addanci a Najeriya.
Igboho ya aika masa da kuɗaɗen ta ƙarƙashin kamfanin sa Adeosun International Concept Ltd, har naira miliyan 12,75,000.
Ya aika da kuɗaɗen ne ga Abdullahi Umar Usman ta hannun kamfanin Abbal Baƙo & Sons.
“Mun kuma gano akwai alaƙa tsakanin SURAJO ABUBAKAR MUHAMMAD, wanda a yanzu haka ke zaman wa’adin ɗaurin rai-da-rai a kurkukun Dubai, saboda a ƙasar Dubai ɗin an kama shi da laifin ɗaukar nauyin Boko Haram a Najeriya.
“Hakan ya nuna akwai alaƙa tsakanin ‘yan Boko Haram da Sunday Igboho, wanda shi ma yanzu haka ke tsare a kurkukun Kwatano, babban birnin ƙasar Jamhuriyar Benin.”
Minista Malami ya ƙara cewa bincike ya bankaɗo yadda Sunday ke da alaƙa da asusun ajiya a banki har asusu 43 a cikin bankuna guda 9.
Malami ya bayyana yadda aka riƙa saƙala-saƙalar kuɗaɗe a asusun da kuma Igboho da waɗanda su ka tabbatar da alaƙar sa da masu ɗaukar nauyin ta’addanci.
Kotu ta yanke wa dan damfara hukuncin sharar kotu na tsawon watanni shida
A ranar Juma’a babban kotu a Ibadan ta yanke wa wani  dan fara dake wafce wa mutane kudade ta hanyar gizo hukuncin share harabar kotu na tsawon watanni shida.
Kotun ta kama Tosin da laifin damfarar wani dar kasan Amurka mai suna Lylian Zamarippa dala 2,400.
Bisa ga hukuncin da alkali Bayo Taiwo ya yanke Tosin zai rika sharar harabar kotun daga karfe 8 na safe zuwa 12 rana sau biyar a mako.
Alkali Taiwo ya ce Tosin zai yi zaman kurkuku na tsawon shekara biyu idan har bai zo ya yi sharar ba ko kuma idan ya yi lati koda na ranar karshe ne.
Ya kuma ce Tosin zai mayar wa dan kasar Amurka da ya damfara dala 2,400 kudin sa sannan gwamnati za ta kwace motarsa kiran SUV, komfutar sa da wayar salulansa.
Lauyan da ya shigar da karan Festus Ojo, ya bayyana cewa Tosin ya aikata wannan laifi ne takanin watan Faburairu 2020 da Janairu 2021.
Ya ce Tosin ya yi wa dan kasar Amurka karyar cewa shi mace ce, sunan sa Zielone Nyson Kuma yana bukatar ya taimaka masa da kudi.
Daga nan lauyan dake kare Tosin M.A.
Rufai ya roki sassauci daga wajen kotun tare da bai wa Tosin beli amma alkalin ya yi watsi da haka.
A wannan rana kuma alkalin kotun ya yanke wa wani mai sana’a irin na Tosin, Tunde Adejuwon shima hukuncin sharar kotu na tsawon watanni biyar.
Alkalin ya ce gwamnatin tarayya za ta kwace motar sa kira Lexus da wayar salulansa shima.
El-Rufai ya goyi bayan Majalisar Dattawa Tarayya domin kiran ‘yan bindiga da suna ‘yan ta’adda
Ya na magana ne a kan ɓarnar da 'yan bindiga ke ci gaba da yi a jihohin Arewa maso Kudu, ciki kuwa har da jihar Kaduna.
Gwamna Nasir El-Rufai na Jihar Kaduna ya bayyana goyon bayan sa ga Majalisar Tarayya, wadda ta yi kira ga Gwmnatin Tarayya cewa ta shaida wa duniya ‘yan bindiga su ma ‘yan ta’adda ne kawai.
TSADAR KAYAN ABINCI: Yadda Buhari ya nunka kasafin abincin sa na 2022
Matsalar ƙuncin rayuwa da tsadar kayan abinci a Najeriya ba ta buƙatar dogon bincike.
Babban ma’aunin gane irin halin ƙuncin da talakan Najeriya ke ciki, shi ne nazarin kasafin abincin da Shugaba Muhammadu Buhari da Mataimakin sa Yemi Osinbajo za su lashe cikin 2022.
Kuɗaɗen da Shugaba Buhari ya ware domin sayen kayan abinci a shekarar 2022, sun nunka na 2021, sun ruɓanya na 2019, 2018.
Domin na waɗannan shekaru duk ba su wuce duk shekara abincin Naira miliyan 195.5 ba.
Amma a kasafin 2022, Buhari da Osinbajo za su ci abincin Naira miliyan 457.
Kun ga neman bayan sun nunka, har ma sun haura da kusan Naira miliyan 56.
Buhari ya ƙara wa kan sa da Osinbajo kuɗin sayen kayan abinci, saboda tashin farashin kayan abinci da kayan masarufi.
Ya yi wannan ƙari a lokacin da gwamnatin sa ke kukan ƙarancin kuɗaɗe, tare da yawan ciwo basussuka a ƙasashen ƙetare.
Sai dai kuma tun daga watan Maris, 2021, lokacin da farashin kayan abinci ya yi tashin da shekaru 12 a baya bai yi irin sa ba, talakawa su ka shiga cikin wani halin gaganiyar neman abin sakawa a bakin salati.
Rufe kan iyakoki ya ƙara hasala tsadar kayan abinci, ta kai yanzu talakawa shinkafar cikin gida ma na neman gagarar su, da yawa sun koma sayen niƙaƙƙen garin masara domin yin tuwo.
A lura da yadda kayan abinci ke kara tsawwala tsada.
A cikin 2017 Buhari ya yi kasafin abincin Naira miliyan 115 shi da mataimakin sa.
Amma a cikin 2022 zai cinye abincin Naira miliyan 301 shi kaɗai.
Sai matakimakin sa na Naira miliyan 156.
GARAMBAWUL A NNPC: Najeriya ta rushe hukumomin DPR, PPPRA da PEF, ta ce rushewar bai shafi ma’aikatan hukumomin ba
Biyo bayan fara amfani da sabuwar dokar harkokin man fetur a Najeriya, wadda ta ƙirƙiri sabbin hukumomin fetur biyu kwanan baya, Gwamnatin Tarayya ta rushe Hukumar Rarraba Man Fetur (DPR) da Hukumar Yanka Farashin Litar Fetur (PPPRA), sai kuma Hukumar Kula da Gidauniyar Kuɗaɗen Fetur (PEF).
Sabuwar dokar harkokin man fetur ce ta tanaji sharuɗɗa da umarnin rushe hukumomin guda uku.
An maye gurbin hukumomin uku da NPRA da kuma NURC.
Ƙaramin Ministan Harkokin Fetur, Timipre Sylva ne ya sanar da rushe hukumomin, tare da cewa sabbin hukumomin da dokar ta kafa, wato NPRA da NURC sun fara aiki tun a ranar Litinin.
Ya ce za a ci gaba da aiki tare da dukkan ma’aikatan hukumomin uku da aka rushe.
“Dokar da ta rushe hukumomin uku ta kare dukkan ma’aikatan hukumomin, wato babu wanda za a sallama ko da mutum ɗaya.
“Amma fa dokar ba ta bada kariya ga shugabannin hukumomi ukun da aka rushe ba, domin su dama naɗi ne na siyasa, ba ma’aikatan gwamnati ba ne.”
Don haka Sylva ya ce dukkan ma’aikatan NPRA da NURC za su fito ne daga hukumomin da aka rushe guda uku na DPR, PPPRA da PEF.
PREMIUM TIMES Hausa ta buga labarin yadda wasu makusantan Shugaba Muhammadu Buhari ke ƙoƙarin riƙe maƙogaron harkokin haƙo fetur a ƙasar nan, ta hanyar yin katsalandan a naɗin ssbbin shugabannin NPRA da NURC.
Sama da naira miliyan 20 aka biya ƙudin fansa kafin Ƴan Bindiga suka sake ni – Sarkin Ɓungudu
Ƴan fashin daji da suka kama Sarkin Ɓungudu, dake Jihar Zamfara, Hassan Attahiru, sun karɓi kuɗi fiye da naira miliyan 20 kafin sakin Sarkin bayan ya shafe kwanaki 32 a daji.
Ƴan Bindigar sun tare tawagar Sarki ne a Jihar Kaduna cikin watan jiya akan hayarsa ta zuwa Abuja.
An sace shi sati biyu kafin a yanke kafofin sadarwa ta waya a wasu bangare na Jihar Kaduna.
Yanke kafafen sadarwar a Kaduna da wasu Jahohin Arewa na daya daga cikin matakan da gwamnonin yankin suka ɗauka domin magance ayyukan ƴan bindiga da suka addabi jihohin.
Toshe kafar sadarwar a Kaduna ya kawo cikas wajen jinkirin magana da ƴan Bindigan ta waya domin kawo kudin fansar.
Wane Basarake daga masarautar ta Bunguda wanda bai so a bayyana sunansa ba yace sai da aka fara biyan naira miliyan N20 kafin a yanke kafar sadarwar.
Dalilin toshe kafafen sadarwar, Ƴan Bindigan sun riƙa faɗi-tashi wajen neman sabis, da suka samu sai suka bukaci a kara musu naira miliyan 100 bayan miliyan N20 da aka basu da farko.
Wanda ya kai naira miliyan N20 na farko ya tafi cikin dajin ne  akan babur daga garin Rigachikum, jihar Kaduna inda yayi tafiya har na kusan awa uku, amma duk da haka daya ji bai sami ganinsu sai ya dawo da kudin garin Kaduna.
Amma yana shigowa gari sai Ƴan Bindigan suka kuma kira sa suka ce masa ya dawo cikin daji ya kawo kuɗin, haka ya buga babur ya sake nunƙayawa cikin dajin ya basu wannan kuɗi cike maƙil a jakar buhu wato bako.
Duk da haka Ƴan Bindiga sun ki su sake Sarkin sai da aka kara musu wasu miliyoyin nairori kafin suka sake shi.
.
TURA TA KAI BANGO: Buhari ya fusata da kisar gillar da aka yi wa masu cin kasuwa a Sokoto
Shugaban kasa Muhammadu Buhari ya yi matukar fusata da kisar gillar da aka yi wa masu cik Kasuwa a Goronyo, Jigar Sokoto inda ya aika wa ƴan bindiga sakon ‘Ta su ta kare’ ranar Litinin.
Kakakin fadar shugaban ƙasa, Garba Shehu a wata takarda daga fadar shugaba Buhari ranar Litinin ya bayyana cewa shugaban Buhari ya fusata matuka da kisan da aka yi wa ƴan kasuwa da basu ji ba basu gani ba a kasuwar goronyo.
Buhari ya ce wannan karon ƴan bindigan sun kai gwamnati maƙura kuma sun siya da kuɗin su domin sai sun gwammace kiɗa da karatu nan ba da daɗewa ba.
” Ko a yanzu ba su ji da daɗi daga dakarun Najeriya ta sama da kasa ba.
Hakan yasa suke bin mutanen da basu ji ba basu gani suna kashe su.
Wannan abu ya kai mu makura yanzu kuma lallai su kwana da shirin ta su ta kare.
Harin Goronyo
A kasuwar Goronyo jihar Sokoto dake ci mako-mako ne ‘yan bindiga suka buda wa mutane wuta inda suka kashe mutum sama da 30 sannan da dama sun ji rauni.
Wannan hari ya auku ne kwanaki 12 da wasu ‘yan bindiga suka kashe mutane a kasuwar Unguwar Lalle dake karamar hukumar Sabon Birni.
A jihar Sokoto kananan hukumomin Goronyo, Isa, Sabon Birni da Raba wurare ne da ‘yan bindiga suka addaba da hare-hare.
Wani dake kare rajin dan Adam a jihar Sokoto Basharu Guyawa ya ce maharan d suka kau su akalla 200 sai da suka zagaye kasuwar sannan suka bude wa mutane wuta ta ko ina.
Ya ce ‘yan bindigan sun dauki awowi suna barin wuta a kasuwar, ba a dai iya fayyace ko mutum naya suka sheka lahira a dalilin wannan hari ba, saidai an kiyasta cewa an ga gawarwaki sama da 30 wanda aka kashe nan take.
Wani mazaunin garin kuma tsohon ma’aikacin gwamnati Bashir Adamu ya ce ba za su taba manta wa da wannan rana ta Lahadi ba.
Ya ce maharan sun kashe mutum sama da 30 sannan mutum 20 sun ji rauni.
A ziyarar jaje da babban ahfsan sojojin Najeriya Faruk Yahaya ya kai wa gwamnan Sokoto ranar Litinin, ya tabbatar wa gwamna AMinu Tambuwal cewa za a ci gaba da suburbudar yan bindigan a lo’ina suka a fadin kasar nan.
” Wannan wannan mummunar hari ne da ba shi misaltuwa da komai.
Ina kira ga rundunar soji da ta turo karin jami’ai jihar domin gamawa da ‘yan bindigan da suka addabi mutanen yankin jihar.
Nan ba da dadewa ba harkallar muggan kwayoyi a Najeriya zai zama tarihi – Buba Marwa
Shugaban hukumar NDLEA Buba Marwa ya bayyana cewa nan ba da dadewa ba Najeriya za ta kawo karshen matsalar safara da ta’ammali da muggan kwayoyi a kasar.
Marwa ya fadi haka ne da yake zantawa da Kamfanin Dillancin Labaran Najeriya NAN a birnin New York kasar Amurka.
Ya ce yana da tabbacin cewa  Najeriya za ta rage wannan matsala ne idan hukumar NDLEA ta ci gaba da samun goyon baya daga wajen gwamnatin tarayya, masu ruwa da tsaki da kungiyoyin bada tallafi na kasashen waje.
Marwa ya ce ta’ammali da safarar muggan kwayoyi a kasar nan na kama da annobar cutar Korona inda a dalilin haka ya zama dole a mike tsaye wajen ganin an toshe duk kafar da ake amfani da su wajen shigowa da shan muggan kwayoyi a  Najeriya.
Ya kara da cewa hukumar na shirin bude ofisoshi a kananan hukumomin kasar nan amma rashin isassun ma’aikata ya hana hakan faruwa.
“Amma yanzu mun samu izinin kara yawan ma’aikata daga gwamnatin tarayya sannan nan ba da dadewa ba za mu fara bude ofisoshin mu a kananan hukumomi.
“Zuwa yanzu hukumar NDLEA ta hada hannu da hukumar UNODC domin horas da ma’aikatan da aka dauka.
” Sannan gwamnati ta fito da hanyoyi daga wannan shekara 2021 zuwa 2025 da za su taimaka wajen kawo karshen harkallar muggan kwayoyi a kasar nan.
Marwa ya ce hukumar za ta bude ofisoshin ta a tashoshin motoci da jirgin ƙasa domin kama masu safara da masu ta’ammali da miyagun kwayoyi.
RANAR YAƘI DA FATARA DA YUNWA A DUNIYA: Attajirai 22 na duniya sun nunka matan Afrika kuɗi sau biyu -UN
Shugaban Majalisar Ɗinkin Duniya, Antonio Gutteres ya bayyana cewa akwai alhaki da rashin tausayi ga masu hali, ganin yadda miliyoyin mutane ke ƙara faɗawa cikin yunwa da fatara da talauci a duniya.
Da ya ke bayani a a Ranar Jimamin Yaƙi da Fatara da Yunwa a Duniya, wato ranar 17 Ga October, Gutteres ya ce abin takaici ne a ce a cikin shekarar 2020 mutum fiye da miliyan 120 sun afka cikin ƙuncin fatara, yunwa da talauci a duniya.
Ya nuna damuwa dangane da yadda ake ƙara samun rata da tazara mai yawa tsakanin masu hali da faƙirai da matalauta.
“A yayin da mu ke yaƙin ganin an kawar da yunwa a duniya, to kuma wajibin mu ne mu ga an rage rata da tazarar da ke tsakanin masu hali da matalauta.
“Annobar korona ta jefa aƙalla mutum miliyan 120 cikin ƙuncin rayuwa a duniya.
Haka nan kuma yadda ake samun fifikon wadatar rigakafin korona a wasu nahiyar fiye da wata nahiyar, shi ma ya ƙara bazuwar cutar a inda babu wadatar makarai da riga-kafi sosai.
“Ko kafin ɓarkewar cutar korona, dukiyar manyan attajiran duniya su 22, ta zarce yawan dukiyar da matan Afrika arankatakaf su ka mallaka.”
Gutteres ya ce idan mutum ya ƙara da cewa rata da tazarar da ke tsakanin mai hali da faƙiri sai ƙara faɗaɗa ta ke yi.
Ya jaddada ƙudirin Hukumar UNDP na fitar da mutum miliyan 100 daga cikin fatara da yunwa tsakanin 2022 zuwa 2025.
An sako Sarkin Bunguɗu, bayan ya shafe kwanaki 32 a hannun Ƴan bindiga
‘Yan bindiga sun saki Sarki Bunguɗu Hassan Attahiru, bayan ya shafe kwanaki 32 tsare cikin daji a hannun su.
An kama shi ne tsakanin Kaduna zuwa Abuja, a tsakiyar watan Satumba.
PREMIUM TIMES ta bada labarin kama shi tare da ɗan sanda dogarin sa, bayan an bindige jami’in tsaron sa ɗaya.
Sanarwar da ta fito daga Fadar Masarautar Bunguɗu a Jihar Zamfara, ta ce sarkin ya na Kaduna ya na hutawa tare da iyalan sa.
Sai dai kuma sanarwar ba ta ce an biya kuɗin fansa ko ba a biya ba, kafin a sake shi.
Sanarwar ta gode wa Gwamnatin Jihar Zamfara, Gwamnatin Jihar Kaduna, Rundunar ‘Yan Sanda da kuma Ƙungiyar Makiyaya Fulani ta Miyetti Allah (MACBAN) bisa ƙoƙarin su wajen kuɓutar da Sarkin, wanda kuma shi ne ke riƙe da Sarautar Sarkin Fulanin Bunguɗu.
Cikin makon jiya PREMIUM TIMES Hausa ta buga labarin yadda Sarkin Bunguɗu ya shafe kwanaki 30 a hannun masu garkuwa bayan an biya kuɗin fansa, amma har yau babu labarin sa.
Har yau iyalai, abokai da fadawan Sarkin Bunguɗu, Hassan Attahiru ba su san halin da ya ke ciki ba, kwanaki 30 bayan kama shi da yin garkuwa da shi.
‘Yan bindiga sun kama shi a kan hanyar Abuja daga Kaduna, inda bayan sun bindige ɗan sandan da ke kare lafiyar sa, sun kuma haɗa da wani ɗan sanda ɗaya tare da Sarkin, duk su ka nausa cikin daji da su.
Lamarin ya faru a ranar 14 Ga Satumba, wanda tun bayan nan ba a sake jin ɗuriyar sa ba.
Sarkin Bunguɗu wanda ake wa lakabi na Sarautar Sarkin Fulanin Bunguɗu, tsohon Sakataren Gwamnatin Jihar Jigawa ne.
Sakataren Masarautar Bunguɗu Muhammadu Usman, ya shaida wa BBC Hausa cewa a baya dai wasu makusantan Sarki da ke wajen Zamfara sun riƙa magana da masu garkuwar, inda su ka yi ƙoƙarin karɓo shi.
Ya ce amma saboda matsalar kulle layukan waya, a yanzu ba su da labarin halin da Sarkin ya ke ciki.
Wata majiya a Fadar Sarkin Bunguɗu da ba ta so PREMIUM TIMES ta ambaci sunan ta, ta ce “yanzu haka ba mu san halin da ya ke ciki ba.
Ko ya na da rai, ko babu.
Amma dai mu na da yaƙini a ran mu cewa ya na da rai.
“A baya an tattauna, har an kai kuɗin fansa.
Amma kuma daga nan ba mu ƙara jin wani bayani ba, ko muryar sa ba a sake ji ba.
Bayan kuma sun ce za su sake shi.”
Idan ba a manta ba, ranar 15 Ga Maris, an yi garkuwa da Sarkin Bukkuyum shi ma na Jihar Zamfara, bayan an yi musayar wuta da jami’an tsaron sa.
Sai dai kuma an sake shi bayan sati ɗaya da kama shi.
Gudun kada a kama shi, Kwankwaso ya mika kansa ga hukumar EFCC bayan kauce wa gayyatar da hukumar ta yi masa a baya
PREMIUM TIMES ta samu labari daga majiya mai tushe cewa hukumar EFCC ta gama shiri tsaf domin a kamo mata tsohon gwamnan jihar Kano Rabiu Kwankwaso kan wasu harkalla da ake zargin sa da aikatawa a lokacin yana gwamnan Kano.
Hukumar ta aika masa da takardar gayyata sau da yawa amma ya ki amsa gayyatar haka wai saboda isa.
Daga nan ne majiya ta sanar mana cewa hukumar ta na shirin aikawa da jami’anta su taso mata keyar Kwankwaso sai kwatsam ga kawo kan sa da kansa.
Majiya ta ce Kwankwaso ya isa hukumar EFCC da ranar Asabar da safe.
Wanda ya kai kara ya ce yana zargin Kwankwaso da yin sama da faɗi da nuna son kai ga wasu kuɗaɗen yan fanshon jihar wanda suka rika tarawa cikin kuɗaɗen su wanda gwqmnati ta yi musu alkawarinngina musu gidaje.
Har ila yau wanda ya kai karar ya ce sai bayan an saka hannu akan takardun amicewa da kwangilolin  daga baya sai Kwankwaso ya wancakalar da wannan yarjejeniya yayi gaban kansa, maimakon ayi abinda ya kama sai ya rika rabawa ya ƴan uwa da abokan arziki kawai.
Wannan badaƙala an tafka shi ne a watan da Kwankwaso zai sauka daga kujerar mulkin a 2015 wanda mataimakin sa Abdullahi Ganduje a lokacin ya ɗare kujerar gwamnan jihar.
Ko kotu ta raba auren magidancin da yayi barazanar kashe kan sa idan ba a raba shi da matar sa ba
Wani magidanci mai suna Amos Akinlolu mai shekara 64 ya shigar da kara a kotun gargajiya dake Mapo a Ibadan domin kotun ta raba aurensa da ya kusa shekara 30 da matarsa Funmilayo.
Akinlolu ya ce yana bukatar kotu ta raba wannan aure saboda yadda matarsa ke fasikanci rana tsaka yana ji yana gani bababu abinda ya dame ta
“Tun da na gano cewa Funmilayo na mu’amala da maza a waje zaman lafiya ya kare a gidana.
Na gaji da auren Funmilayo saboda bin mazan da take yi a ganina barazana ce ga rayuwata.
“Idan har kotu bata raba auren mu ba zan kashe kai na domin ni a ganina shine kwanciyar hankalina.
Sai dai kuma Funmilayo ta karyata korafi da zargin da mijin ta yake yi a gaban alkali.
Ta ce tun da suka yi aure Akinlolu bai taba kamata da wani tana lalata da shi ba.
Ya’yan ma’auratan su biyar sun ta ya mahaifin su, rokon  kotu a raba auren don a samu zaman lafiya.
A dalilin haka alkalin kotun Mrs Imoleayo Akinrodoye ta warware kullin auren.
Akinrodoye ta ce ‘ya’ya uku cikin biyar din da ma’auratan suka haifa za su ci gaba da zama da mahaifiyar su saboda karancin shekaru.
Ta kuma ce Akinlolu zai ba Funmilayo Naira 30,000 kudin da za ta biya hayar gidan zama.
Sannan ya biya naira 10,000 kudin alawus din kwasan kayan ta daga gidan sa.
Daga nan Kuma duk wata  zai rika aika mata da naira 30,000 kudin ciyar da ‘ya’yan sa uku dake tare da ita.
Yadda gobara ta babbake ofishin babban editan PREMIUM TIMES ta kai farmaki dakin tattara labarai a Abuja
” Muna zaune a cikin ofishin mu sai muka rika jin rukugin wuta hayaki na fitowa ta ofishin babban editan Premium Times, Mojeed Musikilu.
Dukkan mu ka dunguma zuwa ofis din sa domin mu tabbatar daga nan ne utar ta shi.
Isar mu ke da wuya sai muka ga ashe ya fita zuwa masallaci kuma kofar a kulle take.
” Haka mu ka yi da karfin tsiya muka balla ofis din, amma shiga ya gagara saboda tirnikewar hahaki da wuta.” Wadannan suna kalaman mataimakin babban Editan Kamfanin, Bisi Abidoye lokacin da yake bayanin abinda ya auku bayan an kashe wutar.
Wasu daga cikin ma’aikatan da ke cikin ginin sun kawo dauki.
Sun rika amfani da na’urar kashe wuta da aka ajiye a kusurwowin ginin kafin isowar yan kwana-kwana masu kashe gobara.
Ba a iya fidda ko tsinke daga ofishin babban editan kamfanin ba inda daga nan ne gobarar ta taso.
” Babu abin da aka iya fiddawa daga ofishin edita Mojeed Musikilu, takardun aikin bincike da bin diddigi, na’urorin aiki da na shi kayan da suke tare da shi duk sun babbake, shi kuma ya tafi masallaci sallar Juma’a ya kulle kofar ofis.
Sojojin Najeriya sun sheƙa ‘yan bindiga 250 lahira, sun damƙe 600, sun kuɓutar da dubban mutane daga hannun su -Irabor
Babban Hafsan Tsaron Ƙasa, Janar Lucky Irabor, ya ce daga lokacin da aka kulle wayoyin sadarwa a wasu sassa, an bindige ‘yan bindiga 250 kuma an damƙe 600 a yankunan jihohin Zamfara, Sokoto, Neja da Kaduna.
Irabor ya yi wannan ƙarin haske a lokacin da ya ke wa manema labari bayani, a ranar Alhamis, wurin taron mako-mako da Jami’an Yaɗa Labaran Shugaban Ƙasa ke shiryawa, bisa jagorancin Femi Adesina.
Babban Hafsan Tsaron Ƙasa Irabor ya ce an kuɓutar da dubban waɗanda aka yi garkuwa da su cikin makonni biyar a jihohin Kaduna, Neja, Sokoto, Katsina da Zamfara.
Ya ce babban burin gwamnati shi ne a ga an samu wanzuwar zaman lafiya a cikin al’umma, ta yadda za su riƙa samun kayayyaki na more rayuwar da inganta rayuwar al’ummar su.
“Mu kuma sojoji aikin mu ne mu ga mun kare rayuka da tabbatar da wannan zaman lafiya.
“A rahotonnin da na ke samu zuwa ranar Litinin ɗin nan, an kashe ‘yan bindiga 250, an kama wasu 600, kuma za a ci gaba, ba za a saurara masu ba.
Sannan kuma adadin waɗanda aka kashe da kamawa din zai iya ƙaruwa daga ranar Litinin zuwa yau Alhamis.
“Ina kuma sanar da cewa an ceto wasu da yawa, waɗanda mahara su ka kama su ka tilasta su ɗaukar bindiga, a dazukan Zamfara, Sokoto da Katsina.”
Shugaban ISWAP, Al-Barnawy Ya Mutu -Irabor:
Da aka tambaye shi batun haƙiƙanin labarin da ake bazawa na mutuwar shugaban Boko Haram ɓangaren ISWAP, Abu Mus’ab Al-Barnawy, sai Irabor ya ce tabbas ya mutu.
“Ina tabbatar maku cewa Abu Mus’ab ya mutu.
Tuni Abu Mus’ab ya zama gawa.”
Duk da ci gaba da kisa da kama ‘yan bindiga da ake yi, Irabor ya ce har yau akwai su cikin dazuka da dama a Arewa maso Yamma.
“Amma wasun su ƙalilan su na dannawa cikin yankin Arewa ta Tsakiya, su ma ɗin mu na ɗaukar mataki a kan su ta yadda ba za su warwatsu zuwa inda ba za a iya kakkaɓe su ba.
Irabor ya ce zuwa yanzu dai dama ‘yan ta’adda 1,800 sun yi saranda.
Ganduje na da hakurin gaske, ya ba ni dama ‘in gurza wa su Shekarau rashin mutunci’ – Ado Doguwa
Shugaban masu rinjaye a majalisar tarayya, wanda ɗan asalin jihar Kano ne, Ado Doguwa, ya roki gwamnan jihar ya bashi dama tare da na kusa da shi su gurza wa ‘yan adawar sa rashin mutunci.
Ado Doguwa ya bayyana haka ne a lokacin da ya ke maida wa wata kungiya karkashin jagorancin Sanata Ibrahim Shekarau da ke korafin APCn Kano ba ta yi da su.
” Ni fa a nawa ganin hakurin ka ne ya yi yawan gaske maigirma Gwamna Ganduje, amma in ba haka ba, ni ka bamu dama mu yi maka wannan fadar kawai”
Martanin Ganduje
Gwamnan Kano Abdullahi Ganduje ya yi wa tsohon gwamna sanata Ibrahim Shekarau da ƴan kungiyarsa dake adawa da shugabancin sa a Kano kakkausar martani mai raɗaɗin gaske.
Daily Nigerian ta ruwaito cewa gwamna Ganduje ya zargi sanatoci da ƴan majalisun da ke adawa da shi da yadda ake gudanar da APC a jihar da fakewa da gazawarsu suna cewa wai ba ayi da su a jam’iyyar.
” Ku dai ku faɗi gaskiya, ba nine matsalarku ba, gazawarku shi ke bibiyarku.
Kun yi watsi da talakawan da suka zabe ku.
An baku kuɗaɗen talakawa kuzo ku yi musu aiki kun lunkume su, yanzu kuna fakewa da ai nine kaza, Ganduje ya yi kaza.
” Babu ruwa na, da kun fito wa talakawa da kuɗaɗen su da aka baku daga Abuja kun yi musu aiki da su da basu ki ku ba.
Da ma baku da farin jini ne a shiyyoyin ku.
Korafin Sanata Shekarau
Jam’iyyar APC a jihar Kano ta faɗa cikin tsaka mai wuya, bayan wasu jiga-jigan jam’iyyar, Sanata Ibrahim Shekarau, Sanata Barau Jibrin da wasu ƴan majalisar dake wakiltar jihar Kano a majalisar Tarayyar sun zargi gwamnan jihar Abdullahi Ganduje da yin gaban kansa ga al’amuran jam’iyyar ba tare da tuntuɓar su ba.
Ƴan majalisan sun wanda suka yi taron gaggawa a Abuja sun aikawa shugaban jam’iyyar na kasa, Mala Buni wasikar sanin matsayin su game da halin da jam’iyyar ke ciki a jihar Kano.
A cikin wasikar, sun koka kan yadda gwamnan jihar tare da makarraban sa a jigar suke yin gaban kan su ba tare da yin shawara da kowa ba.
” Kowa ya san irin gudunmawar da muka bada a zaɓen 2019.
Amma bayan an gama zaɓen shi kenan aka wancakalar da mu.
Ganduje ya kama gaban sa, sai yadda ya so ya ke yi da APC a Kano.
Ba ya neman mu ballantana wai har yayi shawara da mu kan da wani abu da ya shafi jam’iyyar.
” Jam’iyyar Karkashin Ganduje ta ki cika alkawuran da ta ɗauka bayan nasara a zaɓe da aka yi a 2019.
Wasu tsiraru ne ke tafiyar da harkokin jam’iyyar, kuma suna yin yadda suka ga dama ne abinsu ba tare da tuntuɓar ƴaƴan jam’iyyar ba.
” Saboda haka ba za mu amince da kokarin gudanar da zaben jam’iyyar na jihar Kano da ake shirin yi a karshen mako ba.
Ba mu tare da waɗanda suka shirya zaben da kuma gwamnati akan haka.
Sai dai kuma shugaban Jam’iyyar Abddullahi Abbas ya ce kuturu yayi kaɗan, domin jam’oyyar ta kammala shiri tsaf don gudanar da zaben Kano.
” Ba kuma za mu matsar da zaben ba.” In ji Abbas
Yadda ‘yan bindiga suka kashe sojoji, suka yi garkuwa da matafiya a hanyar Zamfara
” Na fito daga Abuja ne zan tafi garin Gusau.
Kafin mu isa sai muka iske an tare hanya motoci tsatstsaye.
Aka ce mana wai ‘yan bindiga ne suka tare hanyar.
A lokacin mun wuce kauyen ‘yankara dake karkashin jihar Katsina kenan.
Ni da kaina na taya ‘yan sanda kwashe gawarwakin Sojojin da ‘yan bindigan suka kashe.” In ji wani direba da ya taso daga Abuja za shi garin Gusau.
Ita kuwa Maryam Gatawa, malama a jami’ar gwamnatin Tarayya dake jihar Zamfara, ta ce ko da suka iso wurin da ‘yan bindigan suka yi garkuwa da mutane, sun iske kauyawa na ta guje-guje wasu na dannawa cikin daji.
” Maharan sun Kashe Sojojin da suka yi arangama da ‘yan bindigan.” In ji Maryam.
Jihar Zamfara na ci gaba da fama da hare-haren yan bindiga duk da matakan da gwamnati ta saka domin dakile ayyukan maharan.
Maharan sun tare hanyar zuwa garin Gusau a tsakanin kauyukan Wanzamai da Kucheri daka karamar hukumar Tsafe.
Da rana tsaka da misalin karfe 2 na rana suka tare hanyar.
Sun dauki tsawon minti 30 suna dibar mutane da arangama da sojoji
da suka yi.
Abin yayi muni matuka da har maharan sun kashe jam’ai.
Ba a san ko mahara nawa kashe ba.
‘Yan sumoga na yi wa yaki da ‘yan bindiga kafar angulu a Katsina – Kwastam
Hukumar kwastam ta ƙasa dake jihar Katsina ta zargi ‘yan sumoga da yi wa yaki da ‘yan bindiga a jihar kafar angulu.
Shugaban hukumar Wada Chedi ya sanar da haka a wata takarda da ta fito daga ofishinsa a farkon wannan mako.
Jihar Katsina na cikin jihohin yankin Arewa maso Yamma dake fama da hare-haren ‘yan bindiga a kasar nan.
A dalilin haka gwamnati ta dauki wasu tsauraran matakai domin hana aiyukkan maharan da samar da tsaro wa mutane a jihar.
Rufe wasu kasuwani, hana siyar da mai a galan ko jarka, hana safarar dabbobi a mota, toshe layukan sadarwa da rufe hanyoyi a jihar na daga cikin matakan da gwamnati ta dauka.
Yadda ‘yan sumoga ke yi wa yaki da mahara kafar angulu
Chedi ya ce rundunar kwastam ta kama motoci da babura da aka canja tankunan mansu zuwa masu girma domin su iya dakon fetur da yawa.
Ya ce rundunar ta gano cewa ‘yan sumogal na amfani da wadannan ababen hawa suna siyan  fetur domin siyar wa ‘yan bindiga.
“Mun bi sawunsu domin kama su amma tun da suka ankare jami’ai na binsu su sai suka gudu suka bar ababen hawan.
“Mun kama motoci biyu kiran Peugeot 504 da wasu babura da aka cansa tankin man su amma har yanzu bamu gano inda ‘yan sumogal da ‘yan bindigan ke haduwa suna cinikin man ba.
Chedi ya ce hukumar ta bi kauyukan dake kusa da iyakan ƙasar nan a jihar tana wayar wa mutanen kauyukan sanin mahimmancin hada hannu da hukumar Kwastam domin hana aiyukkan ‘yan sumogal a jihar.
Ya kuma musanta zargin da mutane ke yi na cewa hukumar ta boye direban da ya kashe mutane a Jibia da sunayen ma’aikatan hukumar da suka harbe wani mutum a Fadi Gurje dake Mani.
KANJAMAU: A jiha daya kawai a Najeriya, akwai mutum sama da 54,000 dake dauke da Kanjamau – CDA ta Amurka
Shugaban ofishin Jakadancin kasar Amurka CDA Kathleen FitzGibbon ta bayyana cewa jihar Abia ce jiha ta shida da ta fi yawan mutanen dake dauke da cutar kanjamau a Najeriya.
Kathleen ta fadi haka ranar Talata a taron dakile yaduwar cutar da CDA ta yi da gidauniyar ‘Catholic Caritas’ da gwamnatin jihar Abia a garin Ummahia.
A lissafe dai mutum 58,341 ne ke dauke da cutar a jihar.
Ta ce kasar Amurka a shirye take ta ci gaba da tallafa wa gwamnati wajen yaki da cutar a jihar.
“CDA ta shirya don daukar nauyin mutum 37,000 dake dauke da cutar daga nan zuwa shekaru biyu masu zuwa.
“Kanjamau ba mutuwa bane kamar yadda ake ta fadi tun shekaru 20 da suka wuce.
“Zuwa yanzu mutum miliyan 1.6 dake dauke da cutar na karbar magani sannan suna rayuwar su cikin koshin lafiya a Najeriya.
Bayan haka gwamnan jihar  Okezie Ikpeazu ya ce jihar Abia na da iyakan ƙasa da jihohi bakwai da suma suke fama da yawan mutanen dake fama da cutar.
Ikpeazu ya ce gwamnati ta dauki matakan da za su taimaka wajen hana mutane shiga jihar da cutar.
Babban limamin cocin darikan katolika Lucius Ugorji ya ce cocin su za ta mai da hankali wajen wayar da kan mutane illar dake tattare da nuna wa masu fama da cutar wariya.
Jami’ar Kaduna ta dakatar da daliban da suka yi wa Sojoji ribiti daga zuwa taɗi a harabar makarantar
Jami’ar Kaduna ta dakatar da wasu daliban makarantar da suka yi wa daliban makarantar sojoji ribiti a taron marabtan sabin dalibai Jami’ar da aka yi ranar 12 ga Oktoba.
Kakakin Jami’ar Adamu Bargo da ya sanar da haka wa manema labarai ranar Laraba a garin Kaduna ya ce daliban sun yi wa sojojin taron dangi suka rika sirfarsu har suka farfasa musu motar da suka zo da shi.
Bargo ya ce wannan rikici ya auku ne a lokacin da ake taron marabtan sabin dalibai da Jami’ar ta dauka inda wani daga cikin daliban sojoji ya ga wata budurwa ya nemi ta bashi lambarta shikenan fa sai yamutsi ya barke.
“Ashe wannan budurwa na tare da saurayinta ne dalilin da ya sa bata kula sojan ba.
“Da dalibin sojan ya ga burwar ta ki kula shi sai ya nemi ya karbi lambar ta karfi da tsiya.
Da saurayin da ke tsaye da ita ya nemi yi wa sojan magana sai ya sharara masa mari.
“Bayan sojan ya dalla wa saurayin budurwar mari sai shi kuma ya kira abokansa dalibai suka rika jibgar sojan sannan suka kuma lalata masa mota kirar Toyota Matrix.
Bargo ya ce Jami’ar ta fara gudanar da bincike kan abin da ya faru kuma ta dakatar da daliban da suka yi wa sojan taron dangi a makarantar.
Ya kuma ce Jami’ar ta saka wasu matakai da za su taimaka wajen hana aukuwar abinda ya faru.
Mataimakin gwamnan Anambra ya sauya sheƙa daga APGA zuwa APC
Mataimakin gwamnan jihar Anambra Nkem Okeke ya sauya sheka daga jam’iyyar APGA zuwa APC.
Wannan canji da Nkem yayi baraka ce babba ga jam’iyyar APGA a halin yanzu ganin ga zaben gwamnan jihar ya matso gaban goshi.
Za a yi zaben gwamnan jihar Anambra ranar 6 gawatan Nuwamba.
Shugaban kasa Muhammadu Buhari ne ya kaeɓi Nkem a gidan gwamnati dake Aso Rock, Abuja.
Gwamnan jihar Imo wanda shine shugaban kamfen din zaben gwamnan jihar Anambra na jam’iyyar APC Hope Uzodinma da shugaban jam’iyyar na rikon kwarya, Mai Mala Buni.
Jam’iyyar APC ta bude wuta matuka a jihar Anambra yanzu domin a cikin wannan watan, jiga-jigan yan siyasan jihar suna ta komawa APC.
BINCIKEN ‘Pandora Papers’: An bankaɗo sirrin gadangarƙamar da ke tsakanin Sambo Dasuƙi da rigimammen ɗan kwangilar Tashar Wutar Lantarkin Mambilla
A ci gaba da fallasa da bankaɗe-bankaɗen karkatar da kuɗaɗe, Pandora Papers sun bankaɗo wata gadangarƙamar alaƙar da aka ƙulla tsakanin tsohon Mashawarcin Goodluck Jonathan da Shugaba Muhammadu Buhari a Fannin Tsaro, Sambo Dasuƙi, shi da ƙasurgumin biloniyan da aka ba kwangilar aikin gina tashar samar da hasken lantarki ta Mambilla.
Alaƙar a tsakanin su dai ta ƙullu ne a lokacin da sai yadda Dasuƙi ya ga dama ya ke damawa, a watanni 37 da ya yi ya na kan muƙamin mashawarci kan harkokin tsaro.
Leno Adesanya: Ɗan Kwangilar Da Ya Iya Jan Zaren Tsula Tsiya:
Cikin shekarar 2013 ce gawurtaccen ɗan kwangila Leno Adesanya ya tuntuɓi ya tuntuɓi wani kamfani da ke Tsibirin British Virgin Islands (BVI), mai suna Trident Trust Company Ltd, domin ya yi kurɗa-kurɗar yin rajista ga wani kamfani da iyalan Sambo Dasuƙi za su kafa.
Sunan kamfanin Hydropower Investments Limited.
An yi wa kamfanin rajista bisa cewa zai riƙa harkokin zuba jari da kuma sayen kadarori.
A cikin yarjejeniyar kafa kamfanin, an rattaba cewa Hydropower Investments Limited zai mallaki hannayen jari miliyan 1.5 a cikin wani kamfani mallakar Adesanya da wani mai suna Uche Nwokedi.
Sunan kamfanin Sino Africa (Nigeria) Limited.
Haka kuma Hydropower Investments Limited zai mallaki hannayen jari miliyan 10 a cikin kamfanin Sunrise Power & Transmission (Nigeria) Co. Limited.
Shi kuma Sunrise Power & Transmission Co., shi ne aka fara bai wa kwangilar aikin gina tashar wutar lantarki a Mambilla.
Kuma shi ne dai har yanzu ake ta tafka ƙadabolon rikici da shi a kan kwangilar, rikicin da ya hana mashahurin bankin nan na Chana, Chinese Exim Bank zuba kuɗaɗe, domin a fara aikin ginin tashar wutar a Mambilla.
An yi wa kamfanin iyalan Dasuƙi rajista a ranar 13 Ga Nuwamba, 2013.
A cikin Daraktocin kamfani akwai Leno Adesanya, wani ɗan Sambo Dasuƙi mai suna Abubakar Atiku Dasuƙi.
Adesanya ba shi da hannun jari a cikin kamfanin, amma kuma sunan lambar gidan sa na Legas ne adireshin kamfanin.
Waɗanda ke da hannayen jari a cikin kamfanin na Hydropower Investments & Transmission Co. Limited, akwai Abubakar Atiku Dasuƙi, mai hannayen jari 17,000.
Sai Hassan Dssuƙi mai hannayen jari  16,000.
Ana kuma kiran Hassan da suna Sultan.
Ita kuma Asma’u Iman Dssuƙi ta na da hannayen jari 16,500 a cikin kamfanin.
Dukkan su ukun ‘ya’yan Sambo Dasuƙi ne, kuma an kafa kamfanin a lokacin da Dasuƙi ke mashawarcin harkokin tsaro ga Jonathan.
Babu wata hujja da ta nuna cewa Dasuƙi ya kwashi kuɗi ya zuba a kamfanin.
Amma duk lokacin da aka nemi Adesanya ya bayar da cikakken bayanin masu kamfanin, sai ya ce wa mahukunta a ƙasar waje cewa kamfanin na wani ɗan uwan sa ne, kuma ba shi da gidan kan sa, a gidan shi Adesanya ɗin ya ke a raɓe.
Sannan kuma ya riƙa ce masu bashi ne za a karɓo a zuba cikin kamfanin a matsayin kuɗaɗen da zai fara aiki gadan-gadan, kuma shi Adesanya ne zai samo bashin.
Adesanya ya shaida wa PREMIUM TIMES cewa Dasuƙi bai yi masa wata alfarma ba.
Kawai shi dai ya taimaka wa ‘ya’yan Dasuƙi ɗin ne sun kafa kamfani, domin su samu tsayawa da ƙafafun su.
Shi ma Dasuƙi ya yi magana da PREMIUM TIMES ta bakin wani wakilin sa.
Ya ce babu ruwan sa a cikin batun kafa kamfanin.
Domin bai ma san Adesanya ya kafa kamfanin da sunan ‘ya’yan sa ba.
Sannan kuma ya ce ai ‘ya’yan sa sun girma, sun kai munzilin iya kafa kamfanin da za su yi harkokin su.
Sai dai kuma a nan Najeriya Adesanya ne kaɗai aka sani a matsayin mai kamfanin.
Ya hana mahukunta su san akwai sunan iyalan Sambo Dasuƙi a ciki.
Kuma shekaru takwas kenan babu batun sauya wa kamfanin suna a Hukumar Rajistar Kamfanoni ta Kasa (CAC).
A lokacin da Adesanya ya samu matsala da Gwamnati dangane da kwangila a NNPC, ya kusanci Dasuƙi an riƙa shiga ana fita.
Sai dai kuma a ƙarshe ya kai ƙara kotun sasanci ta Paris Court of Appeal, kuma ya yi nasara.
Duk da a lokacin mulkin Jonathan an biya Adesanya tsabar kuɗi dala miliyan 55.3 kuɗin kashe rigima, har yau tsugune ba ta ƙare ba.
Sai kuma rikicin aikin kwangilar gina tashar wutar Mambilla da aka bai wa kamfanin Adesanya, wato Sunrise Powers and Transmission Company Ltd, ta dala miliyan 6.
A yanzu wannan kwangila ta zame wa gwamnati da ‘yan Najeriya alaƙaƙai.
SHUGABANCIN APC A KANO: Ganduje ya ce a yi wa ‘yan takara gwajin tu’ammali da muggan ƙwayoyi
Gwamnatin Jihar Kano ta umarci cewa tilas duk wani ɗan takarar da ke neman kowane muƙami a shugabancin APC ta Jihar Kano, sai an yi masa gwaji domin a gano ya na tu’ammali da muggan ƙwayoyi ko ba ya yi.
Hakan na cikin wata sanarwa da Kwamishinan Yaɗa Labarai na Jihar Kano, Muhammad Garba ya sa wa hannu, kuma ya fitar a safiyar Laraba ɗin nan.
Garba ya ce duk mai sha’awar tsayawa takara to ya fara garzayawa Ofishin Hukumar Hana Sha da Fataucin Muggan Ƙwayoyi (NDLEA), domin a tantance shi kafin ƙarfe 7 na safe.
“Wannan umarni ya na daga cikin namijin ƙoƙarin da Gwamnatin Jihar Kano ke yi domin kakkaɓe jihar daga masu tu’ammali da muggan ƙwayoyi.” Inji sanarwar.
Ya ce babu wani ɗan takarar da za a tantance har sai ya gabatar da katin shaidar shi ba ɗan ƙwaya ba ne.
Za a gudanar da taron gangamin yin zaɓen a ranar 16 Ga Oktoba, 2021.
“An yi wa ‘yan takarar zaɓen shugabancin ƙananan hukumomi da masu riƙe da muƙaman siyasa da gwamna ya naɗa.
Kuma su ma kwamishinonin da aka naɗa sai da aka yi masu irin wannan gwani.”  Cewar Garba.
Ya ƙara da cewa tuni Gwamna Ganduje ya umarci jami’an NDLEA su yi ɗawainiyar yi wa ‘yan takarar gwaji.
Idan ba a manta ba, ranar 8 Ga Janairu an soke ‘yan takarar kansila su 13, saboda gwaji ya nuna cewa su na shan muggan ƙwayoyi.
Osinbajo ya ce sabon salon canjin kuɗaɗen waje da CBN ta shigo da shi daburtacce ne
Mataimakin Shugaban Ƙasa Yemi Osinbajo ya soki tsarin canjin kuɗaɗen ƙasashen waje da Babban Bankin Najeriya ta bijiro da shi, wanda ya haddasa hauhawar farashin Dalar Amurka da Fan na Ingila.
Osinbajo ya ce ya kamata CBN ya canja tunani, tare da kira ga shugabannin bankin su sake fito da tsarin da zai kare darajar Naira.
Da ya ke jawabi wurin taron bita da bibiyar ayyukan ma’aikatun gwamnati a ranar Litinin a Abuja, Osinbajo ya ce farashin canji ya yi ƙasa ƙwarai, bai yi daidai da halin da kasuwa ta ke ciki ba a yanzu.
A yanzu dai Naira 414 ake sayar da dala ɗaya a farashin gwamnati.
A kasuwar ‘yan canji kuma ana sayar da ita Naira 570.
“Saboda idan farashin canji ya yi ƙasa, to ba mu iya samun sabbin daloli kuma.
Saboda haka akwai buƙatar shugabannin CBN su sake tunani.
Amma dai na san idan Gwamnan CBN ya samu lokaci, zai yi bayani a kai.”
Osinbajo ya danganta matsalolin tattalin arzikin da ake fuskanta da ƙarancin kuɗaɗen canji na ƙasashen waje, saboda hakan ya haddasa ba a iya shigo da kayan ayyukan da sai a ƙasashen waje ake iya samun su.
Daga nan ya yi nuni da cewa CBN ya na aiki ne kamar ya na takara ko nuna kishi da wasu ma’aikatun gwamnati ko hukumomi.
Daga nan sai ya yi kira da a riƙa samun fahimtar juna da yin ayyuka tare, tsakanin CBN da ma’aikatun gwamnati.
Ya yi tsokaci a kan wasu ayyuka ko shirye-shiryen da CBN ke gudanarwa, waɗanda a zahiri wasu ma’aikatu ne ya kamata su riƙa aiwatar da su, ba CBN ba.
“Kamata ya yi a ce Ma’aikatar Kasuwanci da Zuba Jari ce za ta tafiyar da raba tallafin Ƙanana Da Matsakaitan Masana’antu (MSME), ba CBN.
Idan ma CBN ne ke yin aikin, to kamata ya yi a riƙa yi tare da wannan ma’aikata.
“Saboda wasu lokuta sai ka ga an bai wa wasu mutane tallafin fiye da sau ɗaya.
Domin babu cikakken tsarin da ake bi domin daddale waɗanda aka baiwa ko sanin abin da ake ciki.”
Yadda ‘Yan bindiga suka kai hari ofishin ‘yan sanda suka kuma yi garkuwa da matar Alhaji Umaru
Mahara sun kai hari ofishin ‘yan sandan garin Nguroje, karamar hukumar Yola ta Kudu ranar Lahadi.
Bayan haka kuma a daidai suna kokarin afka wa ‘yan sanda wasun su kuma sun kai farmaki ne gidan wani attajiri a cikin garin inda suka yi garkuwa da matarsa dake jego.
Wannan abu dai ya auku ne ranar Lahadi da misalin karfe 2 na dare.
Jami’in hulda da jama’a na rundunar Sulaiman Nguroje ya sanar da haka da yake zantawa da Kamfanin Dillancin Labaran Najeriya NAN ranar Lahadi.
Nguroje ya ce ‘yan bindigan sun rabu gida biyu ne, bangare daya suka nausa ofishin ‘yan sanda  bangare na biyu kuma suka shiga gari dibar mutane.
Wadanda suka nausa cikin gari sun fara dira gidan wani Alhaji Umar dake Nasarawo B, suka yi garkuwa da matarsa Hauwa umar wanda bata dade da haihuwa ba.
” Dabarar da suka yi shine su rabu gida biyu domin hana ‘yan sanda biyu su cikin gari daukar iyalan aljhaji Umaru.
Kwamishinan ‘yan sandan jihar Mohammed Barde ya ce rundunar ta fara gudanar da bincike domin ceto mai jegon da kuma kamo wadannan mahara.
A karshe ya yi kira ga mutanen gari da su rika taimakawa jami’an tsaro da bayanan sirri da min kamo bata gari a fadin jihar.
‘Yan bindiga sun kashe mutum 41 a cikin mako daya a Najeriya
Akalla mutum 41 ne suka gamu da ajalinsu a hannun ‘yan bindiga a cikin makon da ya gabata a kasar nan.
Daga cikin yawan mutanen da aka kashe akwai jami’in tsaro na SSS mutum daya sannan sauran ‘yan garin hula.
An sami adadin yawan mutanen da aka kashe ne daga rahotannin da jaridun Najeriya suka buga a cikin makon.
Rahoton ya nuna cewa an samu raguwar kashi 50% a yawan mutanen da aka kashe daga mutum 123 a makon jiya zuwa mutum 41 a makon da ya gabata.
Sannan kuma an samu raguwa a yawan jami’an tsaron da ake kashewa daga hudu a wancan mako zuwa jami’i daya a makon da ya gabata.
Mafi yawan kisan da aka yi a wannan mako ya auku ne a Arewa maso Yammacin kasar nan sannan da daya a yankin Gabashin kasar.
Zamfara
A harin da aka kai garin  Kurya Madaro dake karamar hukumar Kauran Namoda ‘yan bindiga sun kashe mutum 18 inda a ciki akwai maza, mata da yara kanana.
Wani mazaunin garin Mohammed Kurya ya bayyana wa manema labarai cewa maharan wanda a cikinsu akwai maza da mata sun shigo garinsu a kan rakuma da dawakai rike a hannuwan su bindigogi.
A ranar Talata ‘yan bindiga sun far wa kauyen Yasore inda suka kashe mutum 10 sannan da dama sun jikkata.
Maharan sun kuma kona gidaje da shagunan mutane a kauyen.
Sokoto
‘Yan banga wanda aka fi sanin su da  ‘Yan Sakai’ sun kashe mutum 11 a kauyen  Mande dake karamar hukumar Gwadabawa.
Limamin kauyen na daga cikin wadanda aka kashe.
Mutanen da maharan suka harbe sun mutu nan take sannan wasu mutu hudu sun ji rauni.
Imo
Mahara sun kashe wani jami’in SSS mai suna  Prince Nwachinaemere Ozuzu.
Maharan sun kashe Ozuzu yayin da yake hanyar zuwa wurin aiki a  Owerri.
Jami’ar Maryam Abacha, MAAUN ta saka wa ginin jami’ar sunan marigayiya Magajiya Ɗanbatta
Shugaban jami’ar Maryam Abacha dake Nijar da Najeriya da kuma jami’ar Franc-British University dake Kaduna Farfesa Adamu Gwarzo ya sanar da raɗawa ginin sashen koyar aikin Shari’a na jami’ar sunan marigayiya Magajiya Ɗanbatta.
Allah yayi wa marigayiya Magajiya Ɗanbatta rasuwa ranar Juma’a bayannfama da ta yi da ƴar gajeruwar rashin lafiya da ta yi fama da shi.
Magajiya ta rasu ranar Juma’a asibiti a Kano.
A sakon ta’aziyyar da ya aika wa iyalai da ƴan uwan Marigayiyar, Farfesa Gwarzo ya bayyana cewa ko shakka babu an yi rashi a ƙasar nan musamman a yankin Arewa.
” Baya ga wannan suna da muka raɗa wa ginin sashen koyon aikin Shari’a zamu karramata da lambar girma na Dakta.
Idan ba a manta ba, Ɗanbatta ta yi fama da kamin talauci da yayi sanadiyyar makancewarta.
Daga baya shugaban jaridar Daily Nigerian Jaafar Jaafar ya kirkiro da ƴar kwaryakwaryar gidauniya don a taimaka mata.
An tara kuɗi masu yawa wanda aka je har garin Makoda jihar Kano aka gina mata gida aka gyara mata sannan aka kaita asibiti.
Farfesa Adamu Gwarzo na daga cikin waɗanda suka yi namijin ƙokari wajen bada kyauta mai tsoka a wannan tallafi ta aka tara wa marigayiyar.
Akarshe yayi datan Allah ya sa Aljanna ce makomarta, Amin.
Kungiyar Direbobin mai ta janye yajin aikin da ta kira ƴaƴan ta su fara ranar Litinin
Kungiyar Direbobin tankunan mai ƙarƙashin ƙungiyar NUPENG ta janye yajin aikin da ta kira ƴaƴan kungiyar su fara daga gobe Litinin.
NTA ta ruwaito labarin janye aikin a tashar ranar Lahadi.
Dalilin da ya sa kungiyar Direbobi ta kira yajin aiki
Direbobin tankunan mai dake karkashin kungiyar Ma’aikatan Mai da iskar Gas ta Kasa sun shaida cewa daga ranar Litinin ba za su sake dauko mai zuwa wata jiha a kasar nan ba har sai an gyara hanyoyin kasar da suka lalace.
Shugaban kungiyar na reshen Kudu maso yamma Tayo Aboyeji ya bayyana wa kamfanin dillancin labarai a Legas ranar Asabar cewa sun gaji da rasa direbobin manyan motocin mai a hanyoyin Najeriya.
” Ace wai idan mota daya ta yi lodi daga Legas sai ta yi kwana shida tana tafiya ba ta kai Abuja ba saboda tsananin lalacewar hanyoyin kasar nan.
Bayan haka kuma ga hatsari da motocin mu ke yi duk saboda hanyoyin.
” Mun rasa direbobi da yawa a dalilin rashin kyan hanyoyin mu.
Wannan shine dalilin da ya sa za mu fara yajin aiki daga ranar litinin domin yajin aiki ne yaren da gwamnati ta fi ganewa.
Idan muka fara za su gyara hanyoyin.
Kullum sai dai mu ji ana cewa gafara ga shanu amma ko kaho ba mu gani ba.
” Mun yi kukan, mun aika da takardu, mun bayyana musu kukan mu amma babu abinda gwamnati ta yi akan hanyoyin kasar nan.
Ga ba daya duk sun lalace babu gyara.
Ba mu taba ganin lalatacciyar gwamnati irin wannan ba.
Saboda haka daga litinin babu dakon mai zuwa koina  afadin kasar nan.
Aboyeji ya kara da cewa wannan karon ba za su daga wa gwamnati kafa ba sai an gyara hanyoyin Najeriya sannan za su dawo daukar mai a man yan motoci zuwa sassan kasar nan.
ALAWUS ƊIN NAIRA 75,000: Gwamnati za ta gindaya tsauraran sharuɗɗan bai wa ɗaliban jami’a masu karatu a fannin ilmin Koyarwa
Hukumar Rajistar Malaman Koyarwa ta Tarayya (TRCN), ta bayyana cewa za ta gindaya tsauraran sharuɗɗa wajen bai wa ɗaliban jami’a da na manyan kwalejoji wajen ba su alawus ɗin Naira 75,000 da aka sanar za a fara ba su.
Shugaban TRCN, Olusegun Ajiboye ne ya bayyana haka cewa za a riƙa bai wa ɗaliban jami’a masu kwas ɗin koyarwa Naira 75,000 a kowane zangon karatu.
Su kuma ɗaliban manyan kwalejojin ilmi za su riƙa kaɓar Naira 50,000 a kowane zangon karatu.
Ajiboye ya yi wannan ƙarin haske wurin lacca  ranar Asabar domin zagayowar Ranar Malaman Koyarwa ta Duniya.
Ya ce duk da an fito da wannan tsari a lokacin da ake fama da ƙalubalen ƙarancin kuɗaɗen shiga, shirin ya na da muhimmanci matuƙa domin haka za a tsara shi tsaf kuma a fara biyan kuɗaɗen alawus ɗin ɗaliban cikin 2022.
Ya ƙara da cewa banda waɗannan kuɗaɗen ma akwai wasu alawus-alawus na tura malami yankunan karkara, kuma akwai kuɗaɗen kama haya ga malamai da aka tura koyarwa yankunan karkara.
Ajiboye ya gode wa Shugaba Muhammadu Buhari da Ministan Ilmi Adamu Adamu, waɗanda ya ce manyan ginshiƙsi  ne na farfaɗo da martaba da ingancin ilmi a ƙasar nan.
Ya kuma yi magana a kan ƙarin wa’adin shekarun yin ritaya zuwa 65.
Kuma shekarun aiki zuwa 40.
Zan samar wa duk wani dan Najeriya tsaro daga ‘yan bindiga da mahara a duk inda yake – Buhari
Shugaban Kasa Muhammadu Buhari ya sha alwashin samar wa ‘yan Najeriya tsaro a duk inda suka a fadin kasar nan.
Buhari ya bayyana haka a jawabin da yayi a wajen bukin yaye daliban makarantar koyon aikin Soja, NDA a Kaduna.
Buhari wanda ya halarci taron da kansa ya ce abinda gwamnatin sa ta fi maida hankali a akai yanzu shine samar da tsaro ga ƴan Najeriya.
” Ina muku fatan alkhairi dukkan ku daliban da ake yayewa a yau, sai dai kuma ba kamar yadda wadanda suka gabace ku ba, kun zo a lokacin da kasar nan ke cikin halin rashin tsaro da wasu matsalolin da ya addabi mutane.
Saboda haka za ku fuskanci kalubale.
Buhari ya kara da cewa gwamnatin sa ta siyo manyan kayan aiki daga kasashen waje.
Wadannan kayan aiki za a yi amfani dasu wajen ragargaza yan ta’adda, mahara da duk wanda ya shiga wa kasa gaba don tada zaune tsaye.
A karshe ya ya yabawa shugaban makarantar, Ibrahim Yusuf kan yadda ya gyara da kawata ta ta yadda ko ina a duniya ana alfahari da ita.
Buhari ya isa garin Kaduna tun ranar Juma’a.
Gwamnan jihar Kaduna Nasir El-Rufai ya tare da manyan jami’an gwamnati a jihar suka tarbe shi a filin jirgin saman Kaduna.
RUWA BABA: Gwamna Bagudu na jihar Kebbi ya yi alwashin wadata Kebbi kaf da ruwan famfo
Gwamna jihar Kebbi Atiku Bagudu na ya yi alwashin kawo karshen matsalar rashin tsaftacaccen ruwan sha a jihar kafin ya kammala wa’adin mulkin sa a 2023.
Bagudu ya bayyana haka ne a jawabin da yayi bayan ya ziyarci hukumar samarda ruwan sha ga birane da karkara ta jihar, RUWASSA a Birnin Kebbi.
Gwamna Bagudu ya ziyarci hukumar ne domin duba kayan aikin haƙa rijiyoyin burtsatse a fadin jihar.
Bagudu Wanda shugaban ma’aikatan fadar gwamnatin jihar Suleiman Muhammad-Argungu ya wakilta ya ce samar da tsaftataccen ruwan sha a duk fadin jihar na daga cikin matsalolin da gwamnati ta maida hankali akai don kawar wa.
Argungu ya ce gwamnati ta dauki wannan alkawari bayan kukan dagacen wata kauye ya yi a lokacin da suka kai ziyara garin.
” A baya gwamnati ta bada kwagilolin haka rijiyoyin burtsatse a wasu kauyuka a jihar amma sai aka samu matsalar rashin ruwa bayan an haka rijiyoyin.
“Hakan yasa dole aka dakatar da aiki domin a koma wani gefen da za asamu ruwa.
Argungu ya yi kira ga mutane da su rika kula da rijiyoyin da aka giggina saboda jama’a su mori abin, maimakon a sa ido wasu na lalatawa ba a yi la’akari da irin makudan kuɗaɗen da aka kashe a wajen gina waɗannan rijiyoyi ba.
Buhari ya kirkiro sabbin manyan makarantu biyu a jihar Jigawa
Shugaban Kasa Muhammadu Buhari ya kirkiro sabbin manyan makarantun gaba da sakandare a jihar Jigawa.
Wadannan makarantu da shugaba Buhari ya saka hannun kirkirar su sun hada sa Kwalejin koyan ayyukan Noma na gwammantin tarraya a Kirikassamma, da kuma Kwalejin Ilimi ta tarayya a garin  Birnin Kudu.
Kakakin fadar shugaban kasa Garba Shehu ne ya fidda wannan sanarawa ranar Juma’a.
Bayan haka shugaban Buhari ya saka hannu a cibiyar binciken ayyukan gona ta Kasa dake gaban sa.
BINCIKEN ‘Pandora Papers’: Hukumar Tara Kuɗaɗen Haraji za ta bi waɗanda aka lissafa sun karya dokar biyan  haraji
Hukumar Tara Kuɗaɗen Haraji ta Ƙasa (FIRS) ta bayyana cewa za ta bi diddigi ta hukunta dukkan ‘yan Najeriya da aka kama sun karya dokar biyan haraji a cikin harƙallar ‘Pandora Papers.’
Cikin wata sanarwa da Kakakin FIRS Johaness Woluola ya fitar, ya ce hukumar za ta bi dukkan mutanen da lissafa sun karya dokokin biyan haraji domin a hukunta su.
Daga cikin ‘yan Najeriya da aka rigaya aka lissafa dai akwai tsohon gwamnan Anambra, Peter Obi, Gwamnan Kebbi Abubakar Bagudu, Sanata Stella Oduah, Shugaban Riƙo na Hukumar Tashoshin Jiragen Ruwa, Bello Koko da Gwamna Gboyega Oyetola na jihar Osun da kuma makusantan su.
PREMIUM TIMES za ta ci gaba da fallasa sauran, da ya ke su na da yawan gaske.
PREMIUM TIMES Hausa ta buga labarin yadda Bello Koko  ya daɗe ya na takarar saye gidaje da kadarorin birnin Landan har a gwamnatin Buhari.
Yawancin masu karatu ba su san Mohammed Bello-Koko ba.
Amma ɗan taƙaitaccen ƙarin bayanin da za a yi yanzu a kan sa, zai sa kowa ya gane cewa lallai ‘biri ya yi kama da mutum.’
Bello Koko shi ne ma’aikacin gwamnatin da Shugaba Muhammadu Buhari ya amince da  naɗa shi riƙon Hukumar Tashoshin Jiragen Ruwa (NPA), bayan cire Hadiza Bala Usman.
Shugaban Riƙon Hukumar Tashoshin Jiragen Ruwa na Najeriya (NPA) Bello Koko, ya shiga cikin ƙazamar ƙamayamaya da ƙaƙububar satar kuɗaɗen Najeriya ya na kartatar da su waje, inda ya ke sayen maka-makan gine-gine da kadarori a birnin Landan.
A ƙarƙashin wannan harƙalla, ya riƙa yin shigar kare-da-fatar-akuya da sunan wasu kamfanoni biyu na Shell, ya riƙa danƙara kuɗaɗen da ake sayen kadarori a Landan.
Gungun ‘yan jarida masu yaƙi Da ɓarayin kuɗaɗen gwamnati a duniya ne su ka bankaɗo wannan ƙazamar harƙallar da ake kira ‘Pandora Papers’.
Bello Koko tare da matar sa mai suna Agatha Anne Koko, sun yi amfani da wani kamfanin ɓoye sirrin maɓarnata, Cook Worldwide and Alemin, su ka yi rajistar kamfani a asirce ta hanyar ɓoye sunayen su, aka sa sunayen bige a matsayin masu kamfanin.
An raɗa wa kamfanin suna Coulwood Limited, mai rajista lamba 1487897.
An sake ƙirƙirar wani kamfanin na bige mai suna Marney Limited a British Virgin Islands, mai lamba 1487944, duk a cikin 2008.
Waɗannan kamfanonin biyu an yi masu rajista duk a rana ɗaya, 19 Ga Yuni, 2008.
Duk da Bello Koko ma’aikacin gwamnati ne, ya kasance daraktan kamfanonin, abin da ya saɓa wa Dokar Aikin Gwamnanti a Najeriya, Sashe na 5 da na 6.
Harƙallar Bello na daga cikin harƙalla miliyan 11.9 da Gamayyar Ƙungiyoyin ‘Yan Jaridar Binciken Ƙwaƙwaf na Duniya (ICIJ) su ke ci gaba da fallasawa bayan sun bankaɗo su.
Jaridar PREMIUM TIMES kaɗai ce cikin wannan ƙungiya a jaridun Najeriya.
Kungiyar ta ƙunshi ‘yan jarida 617 daga gidajen jaridu 150 na ƙasashen duniya.
Waɗannan ‘yan jarida sun shafe shekaru biyu su na bicike a cikin harƙallar tare da bin diddigin hanyoyin da ake satar kuɗaɗen, binciko fayil-fayil ɗin wasu shari’un da ake yi na wasu  ƙasashe daban-daban.
Wannan fallasar manyan ɓarayin gwamnati ita ce mafi girma da ‘yan jarida su ka taɓa yi daga cikin ƙasashe 117 na duniya.
Kadarorin Da Bello Koko Ya Saya Cikin Landan, A Ƙarƙashin Mulkin Buhari:
Daga cikin kadarorin da Bello Koko ya saya Landan, har da waɗanda ya saya a Landan cikin 2017, lokacin da bai daɗe da zama Babban Darakta a NPA ba.
Sauran kadarorin kuma ya saye su tsakanin 2008 zuwa 2012.
Da farko ya sayi gida mai Lamba 2, Liberty Court, 141, Great North Way, London.
Ya sayi gidan a ranar 20 Ga Okotoba, 2009, ta hannun dillalin FBN UK mortgage.
Ranar 23 Ga Yuli, 2012, ya sayi mai Lamba 62, Manton Road, Enfield, London.
An sayi ɗaya fam 280,000, ɗayan kuma fam 275,000.
Bello Koko ya sake amfani da kamfanin Coulwood a wannan karo, ya sake sayen gidaje uku.
Akwai mai Lamba 62 Corner Mead, Hendon, (NW9 5RD) a ranar 25 Ga Nuwamba, 2008.
Sai gida mai Lamba 37, Redlands Road, Elfield da aka saya a ranar 16 Ga Agusta, 2011.
Lamba 14, Farady House, Aurora Garden, London, shi kuma an saye shi a ranar 3 Ga Mayu, 2017, a wannan gwamnati ta Mahammadu Buhari.
Na farkon an biya  fam 205,000, sai na biyu fam 235,000.
Sai kuma gidan Hendon da ya biya fam 350,000.
Na Aurora Garden kuwa da ya saya cikin 2017, ya biya lakadan fam 475,000.
Wannan kantamemen gini shi ne babbar kadara mafi girma da Bello Koko ya saya a Landan.
Kuma ya saye ta lokacin mulkin Buhari ɗin nan, ya na aiki a Hukumar Tashoshin Jiragen Ruwa (NPA).
Kamfanonin harƙallar Bello Koko na cikin waɗanda Hukumar Bibiyar Harƙalla a Birtaniya (FIA) ta kafa wa idon mikiya a halin yanzu.
Kafin Bello Koko ya fara aiki a Hukumar Tashoshin Jiragen Ruwa, ya kashe fam miliyan 995,000 wajen sayen kadarori a Landan, tsakanin 2008 zuwa 2012 kenan.
Ba a san dalilin da ya sa ya riƙa sayen gidajen da sunan bogi, maimakon sunan sa na gaskiya ba.
PREMIUM TIMES ta aika masa da saƙon tes, domin jin ta bakin sa, har yau bai maido amsa ba.
A ranar 27 Ga Janairu, 2017, Hukumar Binciken Kuɗaɗen Harƙalla  (FIA) a Landan ta nemi ƙarin bayanai dangane da ganin sunaye da kuma bayyanar masu kamfanonin da Bello Koko ke harƙalla, tare da neman wasu ƙarin bayanai daga gare su, amma aka yi ta dawurwura da dabur-dabur.
BINCIKEN ‘Pandora Papers’: Yadda Gwamnan Osun Oyetola ya sayi gidan fam miliyan 11.95 a Landan
Cikin watan Yuli, Fadar Shugaban Ƙasa ta sanar cewa Buhari zai tafi Landan domin halartar taro.
Sanarwar ta ƙara da cewa kuma Buhari idan ya je, zai tsaya ganin likitocin sa, “domin ƙara duba lafiyar sa.”
A Landan ɗin, an yi gamo-da-katarin haɗuwa da juna tsakanin Buhari da jigon APC, Bola Tinubu.
Tinubu a lokacin shi ma ya na zaman jiyya ne ta wata rashin lafiyar da ba a bayyana ko wace iri ba ce.
Shafukan jagororin biyu na soshiyal midiya sun cika duniya da hotunan Buhari da Tinubu su na zaune a cikin nushaɗi su na taɗi a falon wani ƙasautaccen gida.
An kuma nuno wani hoton su a tsaye kowa ɗaure da takunkumin korona a bakin sa.
Bashir Ahmed, ɗaya daga cikin hadiman Buhari a kafafen yaɗa labarai, ya rubuta cewa, “Shugaba Muhammadu Buhari a wannan yammaci ya ziyarci Asiwaju Bola Ahmed Tinubu.” Ya kai ziyarar ce a ranar 12 Ga Agusta.
Ba a ranar ce su ka fara haɗuwa ba, amma sakin hotunan ya fusata ‘yan Najeriya, saboda a lokacin da su ke a Landan ɗin ganin likitocin su, nan a Najeriya kuma likitoci na yajin aiki.
Abin da ‘yan Najeriya ba su sani ba, shi ne wancan gida inda Buhari ya gana da Tinubu, gida ne wanda ke ɗaya daga cikin gidajen da ɓarayin gwamnantin Najeriya ke saye da kuɗin sata a birnin Landan.
Wannan harƙallar  dai ita ce mafi girma da ake fallasawa daga cikin manyan harƙalloli tun bayan hawan mulkin Buhari a 2015.
Binciken da PREMIUM TIMES ta yi ya tabbatar da cewa katafaren gidan da Buhari ya je ya ziyarci Tinubu a ciki, an saye shi ne a cikin kuɗin harƙallar satar wasu biliyoyin nairori, wadda ake shari’a a Najeriya har Gwamnantin Buhari ta samo umarni daga Babbar Kotun Tarayya cewa a ƙwace gidan.
Wanda ya fara mallakar gidan dai wani gogarman ɗan Najeriya ne da ya tsare, amma ya gudu, kuma ya rigaya ya sayar da gidan arha takyaf ga Gwamnan Osun Gboyega Oyetola.
Shi kuma Oyetola ɗan’uwan Bola Tinubu ne na jini.
Wannan harƙalla na ɗaya daga cikin dubban harƙallolin da gamayyar gogaggun ‘yan jarudu na duniya su ka bankaɗo, ciki kuwa har da ‘yan PREMIUM TIMES a ƙarƙashin binciken bankaɗo manyan ɓarayi mai suna Pandora Papers.
Gida Mai Lamba 32, Grove End Road, Landan, shi ne gidan da ake magana.
Kuma shi ne Buhari ya kai wa Tinubu ziyara a ciki.
Wannan gida da ke unguwar manyan attajirai a Westminster, Landan ta kasance tamkar dandazon wurin ziyarar ‘yan Najeriya, saboda yawan karakainar da su ke yi wurin budiyar jagoran APC Bola Tinubu a gidan.
Gwamnoni da Sanatoci da ‘Yan Majalisun Tarayya birjik duk sun kai ziyara gidan.
Shugaban Majalisar Dattawa Ahmed Lawan da Kakakin Majalisar Tarayya, Femi Gbajabiamila duk sun je dubiya su ma.
Gidan dai gidan alfarma ne irin wanda talakawan Najeriya sai dai su gani a hoto, ko bai wa filawa ruwa da shara ba su kai matsayin a dauke su aiki a ciki ba.
Gwamna Oyetola ya sayi gidan arha takyaf fam miliyan 3.
Saboda a rajistar da aka yi wa gidan ta cikin Yuli 2013 mai lamba 340992, darajar gidan na fam miliyan 11.95, kamar yadda aka saye shi a ƙarƙashin Zavlil Holdings Ltd, wanda ke ƙarƙashin kamfanin mai na Shell a Tsibirin British Virgin Islands.
PREMIUM TIMES ta bankaɗo cewa Kolawole Aluko, gogarman da Nejeriya ke nema ruwa jallo, shi ke da kamfanin Zavlil Holdings Ltd., wanda ya fara sayen gidan fam miliyan 11.95
Shi kuma Kolawole Aluko, gogarman ɗan ƙaƙudubar da ya riƙa haɗa baki da tsohuwar ministar fetur Diezani ce su ka saci bilyoyin daloli.
Bashi rufin asiri ne, shi mu ka ciwo ya fitar da Najeriya daga matsin tattalin arziki – Buhari
Shugaba Muhammadu Buhari ya bayyana cewa bashi alheri ne, domin da kudaden bashi Najeriya ta fita daga matsin tattalin arzikin da ta afka sau biyu a baya.
Ya bayyana haka a lokacin da ya ke jawabin kasafin 2022 a Zauren Majalisa, a ranar Alhamis.
Ya ce bashi ne ya rufa wa Najeriya asiri ta tsallake siraɗin matsin tattalin arzikin ƙasa sau biyu.
Ya ce ba don tulin basussukan da aka shiga ba, da har yanzu ƙasar nan na fama da matsin tattalin arziki.
Sai dai kuma duk da bugun ƙirjin da Gwamnatin Buhari ke yi na fita daga matsin tattalin arziki, ƙididdigar NBS ta nuna akwai matalauta masu fama da ƙuncin rayuwa sama da miliyan 84 a Najeriya, ƙasa mai yawan al’umma miliyan 220.
Sannan kuma har yau kusan shekaru biyu amfanin gona da sauran kayan abinci da kayan masarufi sai tashi su ke yi.
Ita kan ta gwamnatin sai shelar alwashin fitar da mutum miliyan 100 ta ke yi, wanda ta ce za ta yi cikin shekaru 10.
Gwamnatin Tarayya ta haramta wa ɗan ƙasa da shekaru 18 mallakar layin waya
Hukumar Sadarwa ta Ƙasa (NCC) ta fito da daftarin da zai hana duk wani yaro ko yarinya da ba su kai shekaru 18 ba mallakar layin waya a Najeriya.
Sabuwar ƙa’idar wadda aka fito da ita an bijiro da ita ne kwanan nan a hukumar a Abuja.
Dokar na cikin ƙudirorin doka uku da su ka haɗa har da ƙa’idar masu mallakar waya, dokar ƙa’idojin mallakar layin waya da kuma dokar ƙa’idar tsarin hada-hadar  ‘spectrum’.
Dokar ta ce, “Sai Wanda Ya Kai Shekaru 18 Ke Da Iznin Yi Wa Rajistar Mallakar Layin Waya a Najeriya.”
A Najeriya dai babu wata dokar da ake bi ta ƙayyade yawan shekarun masu layin waya.
Wannan ne ya sa ɗimbin ƙananan yara, musamman ƙananan ‘yan mata su ka mallaki wayoyi birjik.
A soshiyal midiya, musamman a Instagram da tik tok, ƙananan ‘yan mata sun yi kaka-gida su na sharholiya da taɓara, su na watsawa a duniya.
An dai bijiro da wannan doka a bisa yadda Sashe na 70 na Dokar Sadarwa ta Najeriya, ta 2003 ta gindaya sharaɗi.
Sannan kuma a ƙarƙashin wannan sabon tsarin, za a toshe hanyar da dillalan  rajistar layuka ke sani ko mallakar bayanan masu layukan wayoyin hannu.
Dokar ta shimfiɗa ƙa’idojin da za su dora tsarin kiran wayoyin Najeriya daga nan cikin gida da kuma masu kiran lambobin wayoyin kasashen waje.
A wurin tattauna batun dokar dai, wakilan kamfanin MTN sun nemi a maida haramcin mallakar layin waya zuwa daga shekaru 14, amma ba a amince ba.
Ƴan bindiga sun kashe mutum 10 a kauyen Yasore, jihar Katsina
Ƴan bindiga sun kashe mutum 10 a hari da suka kai kauyen Yasore dake kusa da garin Batsari jihar Katsina.
Wani mazaunin garin Yasore,  Harisu Hamza ya bayyana wa PREMIUM TIMES cewa maharan sun afka garin ne a bisa babura suna harbi ta ko’ina.
” A wannan harbi suka kashe mutum 10, suka kuma ji wa wasu da dama rauni.
” Akalla maharan sun shigo garin bisa babura 20 ne kuma dukkan su rike da bindiga kowa yana wa duk abinda ya gani gaban sa mutum ne, dutse ko ma Aljan, kiliya da madarar luguden wuta.
Hamza ya ce bayan kisar mutane da suka yi sai suka kuma farfasa shagunan mutane suka kwashi kayan abinci kafin suka fice a garin.
” “Maharan sun dibi kayan abinci da abubuwan amfani na mutane.
Tun byan sallar Asuba suka shiga garin ba su fice ba sai bayan karfe 10 da wasu mintoci sannan suka arce.
A wannan lokaci ne yan banga da jami’an tsaro suka shigo isa garin.
LISSAFIN DAWAKAN RANO:  Buhari na neman ƙara kasafin 2022 daga naira tiriliyan 13.98 zuwa naira tiriliyan 16.4
Shugaba Muhammadu Buhari ya nemi ƙara yawan kasafin 2022 daga naira tiriliyan 13.98 zuwa naira tiriliyan 16.45
Wannan ƙoƙon bara ya na kunshe cikin wata wasiƙar da ya aika wa Shugaban Majalisar Dattawa, Ahmad Lawan a ranar Talata.
Mataimakin Shugaban Majalisar Dattawa Sanata Ovie Omo-Agege ne ya karanta wasiƙa a Zauren Majalisa.
A ranar Alhamis ne Shugaba Muhammadu Buhari zai gabatar da kuma karanta kasafin 2022 a gaban haɗakar dukkan Mambobin Majalisar Dattawa da na Majalisar Tarayya.
A cikin wasiƙar dai Buhari ya nemi amincewar Majalisa domin ya yi wasu ƙare-ƙare a wasu ɓangarorin ayyuka na kurkusa.
Buhari ya ce sabuwar Dokar Fetur (PIA), wacce aka sa wa hannu wata biyu da su ka wuce, ita ce ta haddasa yin ƙarin kasafin.
Daga cikin ƙarin da Buhari ya nemi a yi, akwai yi wa Hukumar Zaɓe Mai Zaman Kanta ƙarin Naira biliyan 100 domin ƙara kimtsi da shirin gudanar da zaɓen 2023.
Sannan kuma akwai ƙarin naira biliyan 510 ga Shirin Rage Raɗadin Fatara a cikin ƙasa.
Yadda Uwargidan gwamnan Kano Hafsat Ganduje ta kwashe tsawon daren litinin ta na amsa tambayoyi a hukumar EFCC
Idan ba a manta ba hukumar EFCC na neman uwargidan gwamnan Kano, Hafsat Ganduje dominnta bayyana a gabanta don amsa wasu tambayoyi game da zargin rashawa kan kuɗaɗen wasu filaye tsakaninta da ɗanta.
Abin kamar almara ɗanta da kansa ne ya ya rubuta wa hukumar EFCC wasikar lallai ta binciki mahaifiyarsa kan sama da faɗi da tayi da miliyoyin naira kudaden harƙallar wasu filayen gwamnatin Kano da tayi.
PREMIUM TIMES HAUSA ta buga labarin wannan badaƙala a cikin watan Satumba.
Sai dai kuma maimakon Hafsat Ganduje ta amsa gayyatar sai ta ki, kwanaki biyu bayan bayyanar labarin sai aka gan ta can a ƙasar Birtaniya ta tafi bikin sauka karatun ɗanta da ya kammala digiri a jami’ar ƙasar.
Majiya ta shaida wa PREMIUM TIMES cewa tun da misslinkarfe 6 na yamman  Litinin ta ke tsare a EFCC din har zuwa safiyar Talata.
Da safiyar Talata aka sake ta.
BIDIYO: Zagayowar Ranar Samun ‘Yancin kan Najeria: Rashin Tsaro da Talauci suka muke rokon gwamnati ta kawo karshen su – Yan Najeriya
[youtube https://www.youtube.com/watch?v=5keoPdSeBo4&w=760&h=380]
Buhari ya ƙara kaɗa gangar fitar da mutum miliyan 100 cikin talauci, talakawa ba su tashi sun taka rawa ba
Shugaba Muhammadu Buhari ya sake jaddada alwashin da ya ɗauka cewa gwamnatin sa za ta fitar da mutum miliyan 100 a cikin ƙangin talauci, a cikin shekaru 10.
Duk da cewa masu sukar Buhari na ganin cewa mafarki ne kawai ya ke yi da farfaganda, Buhari ya ce wannan alwashi zai iya tabbata.
Haka ya furta a cikin jawabin sa na murnar cikar Najeriya shekaru 61 da samun ‘yanci.
Buhari ya yi wannan jawabi a lokacin da matsalar tsaro ke ƙara jefa miliyoyin jama’a cikin halin ƙunci, mutanen karkara ke hijira zuwa birane saboda hare-haren ‘yan bindiga.
Sannan kuma ‘yan bindiga na ci gaba da jefa mutane cikin ƙangin talauci su na ƙwace miliyoyin kuɗaɗe a hannun su da sunan kuɗin fansa.
Yankuna da dama an daina noma, kuma an daina zirga-zirga a hanyoyi da yawa.
Daidai lokacin da Buhari ke jawabin, miliyoyin mutanen karkara sun daina cin kasuwannin mako-mako a wasu jihohin Arewacin ƙasar nan.
Haka kuma a kullum kayan abinci sai ƙara tsada ya ke yi a ƙasar nan.
Haka kuma Hukumar Ƙididdigar Alƙaluman Bayanai ta Ƙasa (NBS), ta ce akwai matalauta masu fama da ƙuncin rayuwa har mutum miliyan 82.9 a Najeriya.
Adadin na nufin kashi 40 bisa 100 na ‘yan Najeriya ba su ƙarfin su fita su yi barace-barace ba.
A cikin jawabin na sa, Buhari ya fifita gwamnatin sa kan ta Obasanjo, Jonathan da ‘Yar’Adua ba tare da hujjoji ba.
Shugaba Muhammadu Buhari ya jaddada halin sa da ya daɗe ya na nunawa, inda wannan karo ma ya ce ayyukan da gwamnatin sa ta yi wa Najeriya sun zarce na dukkan shugabannin da aka yi tun daga 1999 zuwa yau.
Buhari na magana ce a kan gwamnatocin Obasanjo, Umaru ‘Yar’Adua da Goodluck Jonathan.
Ya yi wannan iƙirarin e a cikin jawabin sa na murnar cikar Najeriya 61 da samun ‘yanci a ranar Juma’a.
Sai dai kuma sahihan hujjojin ayyukan da aka yi a ƙasa sun nuna babu ƙamshin gaskiya a jawabin na Buhari.
“Babu gwamnatin da ta yi aikin da mu ka yi a cikin shekaru shida tun daga 1999 zuwa yau.” Haka ya furta a cikin jawabin.
Duk Da Buhari Ya Yi Bakinta A Wasu Fannoni, Akwai Inda Bai Taɓuka Ba:
Gwamnatin Buhari ba ta taɓuka ba fannin inganta tattalin arziki, fannin tsaro, fannin inganta ilmi da kiwon lafiya.
Haka kuma a fannin yaƙi da cin hanci da rashawa, babu wani ƙoƙarin da gwamnatin Buhari ta yi fiye da na gwamnatocin Obasanjo, Umaru da Goodluck Jonathan.
Matalauta da masu fama da ƙuncin rayuwa sun fi yawa a yanzu fiye da shekarun baya kafin Buhari ya hau a 2015.
Sannan gwamnatin sa ta shiga ruguguwar rashin iya ayyuka da almubazzarantar da dukiya.
Haka a ɓangaren adawa, yayin da aka kafa APC a kan mayafin bajau ɗin adawa, bayan Buhari ya hau mulki sai gwamnatin sa ta fi ta Obasanjo da Umaru da Jonathan yaƙi da nasu adawa da gwamnati.
Tsadar Kayan Abinci Lokacin Da Gwamnati Ke Barka Kuɗi A Fannin Noma:
Duk cewa a kullum talakawa na jin labarin irin maƙudan kuɗaɗen da gwamnati ke narkarwa a fannin bunƙasa noma, tsadar abinci sai ci gaba ta ke yi da kassara masu ƙaramin ƙarfi a ƙasar nan.
Kusan farashin komai na abinci ya nunka daga hawan Buhari a 2015 zuwa yau.
Miliyoyin jama’a na zargin cewa kuɗaɗen da ake warewa domin bunƙasa noma, ba su zuwa hannun waɗanda ake ware kuɗaɗen don su.
Kuma har yau ba a kama ko mutum ɗaya da laifi ba.
Matsalar Tsaro: Shugaban da aka zaɓa saboda ya na ta bugun ƙirji da kirarin zai iya magance matsalar tsaro cikin ƙanƙanen lakaci, sai ga shi jihar sa ta afka cikin mummunan halin da ba ta taɓa samun kan ta ba a tarihin kafuwar Najeriya.
A kan idon sa ‘yan bindiga sun kafa ‘dauloli’ a Katsina, Zamfara, Sokoto, Neja, Kaduna da wasu sassa.
Har yanzu Boko Haram na cin kasuwa a Arewa maso Gabas.
Kuma shirin gwamnatin sa na yafe wa ‘yan ta’adda ana ba su jarin kama sana’a, kusan abu ne da akasarin ‘yan Najeriya ba su yi murna da shi ba.
A ƙarƙashin mulkin Buhari kusan babu jihar da ba a cikin tashin hankali a ƙasar nan, sai wasu ‘yan tsiraru.
A lissafin munin ta’addanci a duniya, Najeriya ce ƙasa ta uku, a lissafin da aka yi na cikin 2017.
A ƙarƙashin gwamnantin Buhari ‘yan tada ƙayar baya masu neman ɓallewa a Najeriya sun ƙara bayyana sosai.
Kuma ƙabilanci da ɓangaranci ya ƙara ruruwa.
A ɓangaren cinikayya a ƙasashen waje kuwa, yawancin farashin kaya a ƙasashen ƙetare bai canja ba tun daga 2015 zuwa yau.
Amma kayan da ka sayo a dala miliyan 1 shekaru  huɗu baya, idan Naira miliyan 200 ka canji dala, to a yanzu sai ka canje ta fiye da Naira miliyan 400.
Wannan shi ne irin ci gaban da aka samu daga 2015 zuwa yau.
Dalilin ayyukan da Buhari ya jijjibga a yankin kudu, ba sai APC ta yi kamfen a zaben Anambra ba – Andy Uba
Dan takarar gwamnan jihar Anambra na jami’iyya APC kuma sanata mai wakiltan Anambra ta Kudu Andy Uba ya bayyana cewa jam’iyyar APC ba sai ta yi kamfen a jihar ba saboda ayyukan da Buhari ya jibjibga a fadin yankin Kudu Maso Gabashin Najeriya.
Uba ya fadi haka ranar Juma’a a garin Awka a zaman da uwar Jami’iyyar ta jihar ta yi da shugabannin jami’iyyar na kananan hukumomi 21 na jihar.
Ya ce ayyukan da gwamnatin Buhari ta aiwatar a jihar da jihohin yankin Kudancin kasar nan ya isa jami’iyyar ta yi nasara a zaben gwamnan jihar.
Uba ya ce daya daga cikin manyan ayyukan da gwamnatin Buhari ta yi shine gina gadar Neja wanda har yanzu ana gina ta.
Bayan haka sanata Uba ya roki wadanda a ka sami sabani da su a lokacin zaben fidda gwani na jam’iyyar da aka yi wanda ya yi nasarar samun takarar.
“An yi zaben fidda gwani kuma an kammala yanzu lokaci ne da za mu hadu mu dunkule wuri daya domin yin nasara a zaben dake gaba, wato zaben gwamna ranar 6 ga Nuwamba.
“Idan har muka yi nasaran da da yawa daga cikin mu za su zama sanatoci wasu su zama ‘yan majalisar wakilai da dai sauran su.
Uba ne dan takarar APC, tsohon gwamnan babban bankin Najeriya Charles Soludu ne zai fafata da shi a APGA, shi kuma Valentine Ozigbo dan takarar kujerar na PDP.
Gwamnatin Buhari za ta rika daukar sabbin ‘yan sanda 10,000 duk shekara
A jawabin da shugaban Kasa Muhammadu Buhari yayi ranar murnar cika shekaru 61 da samun ‘yancin kai ya bayyana cewa gwamnatin sa ta bada umarnin a rika daukar sabbin ‘yan sanda 10,000 duk shekara a kasar har sai an shekara 6 ana haka.
Buhari ya yi wannan alkawari domin kawo karshen rashin tsaro da ake fama da shi a kasar.
Idan ba a manta ba wasu kwararru a fannin samar da tsaro sun koka kan karancin jami’ai da rundunar ‘yan sandan kasar nan ke fama da shi.
A kwanakin baya sifeto-janar din ‘yan sandan Najeriya, Usman Alkali ya bayyana cewa nan ba da dadewa ba hukumar za ta fara daukar sabbin jami’ai har 20,000.
NAJERIYA: Shekara 61 da Kalubalen hadinkanta daga gwamnonin Kudu da Arewa, Daga Ahmed Ilallah
Duk da kasancewar akwai abubuwa masu tarun yawa da Nijeriya zata yi alfahari da shi na  cigaba a wannan lokacin da kasar ta shekara 61 da samun ‘yanci kai, musamma tsakaninn takwarorinta na Africa.
Nijeriya zatayi alfaharin kasancewar kasa daya a tsawan wannan lokacin, duk da kasan cewar barazana da ta yi ta fuskanta irin na su yakin basasa da aka dauki tsawon shekaru 4 ana yi, kafin a kawo karshen sa a shekara 1970.
A shekarun nan ma Nijeriaya ta sha fama da barazanar ta’addanci da yunkurin  kafa daular musulunci a arewa-maso-gabas daga kungiyar Boko Haram da ma yunkurin dawo da rangajin kasar Biyafara daga kungiyar IPOB, da kuma soma ragajin ballewar Yarabawa da yan Afenebire da su IGhaho ke jagoranta.
Duk da wannan barazanar dagewar yan kasar da ma shugabbani har yanzu Nijeriya tana nan a Nijeriya kasa daya mai bin tafarkin dimokaradiyya.
Nijeriya ta samu bunkasar tattalin arziki, musamman daga albarkacin kasa irin su Mayin-Fetru, wannan bunkasar tattalin arzikin ya sanya kasar na farko-farko a cigaban tattalin arziki a tsakanin kasashen Africa, dama sao’in ta masu tasowa a duniya.
Duk da Nijeriya ta samu sauye sauyen juyin mulki da kutseen sojojin wajen guda 7.
A shekara 1999 Nijeriya ta dawo tafarkin dimokadiya, wanda yanzu za a iya cewa tafarkin dimokaradiya ya kafu a Nijeriya.
Amma ba a nan gizo ke sakar ba, hadin kan yan nijeriya a kan kasancewar ta kasa daya, ya zamanto babban kalubale a hannun jagorin dimokardiyayyar yau.
Bisa kasancewar Najeriya an hadata ne daga bangarori daban daban, kudu da arewa, wa yanda suke da kabilu daban-daban, addinai ma banbanta, kasar tafi kasancewa a dunkule a hannu shugabannin baya,musamma ma na soja a kan wannan lokacin da muke ciki.
Babban kalubalen da ke fuskantar Nijeriya shine dawo da karfin bangaranci da sanya addini wajen wa mulkar Nijeriya, wannan karon ya billo ta hannun gwamnionin jahohin nijeriya, wa yanda suka fi karfin fada aji a dimokaradiyyar Nijeriya.
Duka da kasan cewar wannan kalubalen yana da tarihi da kuma tunanin wasu shugabban nin na ganin cewa bawa kowa ne yanki dama wajen jagorancin Nijeriya zai kara dinke kasar wuri guda.
General Ibrahim Badamasi Babangida da ya mulki Nijeriya tsakanin 1984 – 1993, bayan yayi yunkurin maida kasar tafarkin dimokaradiyya wanda ya gagara a wancan lokacin bayan soke zaben June 12, ya maida mulkin kasar ga Mr. Ernest Shonikan a shekara 1993, wanda daga baya Ganeral Sani Abach ya kwace mulkin a hannun sa, Shonikan ya fito daga Kudu-Maso-Yamman Nijeriya, bisa la’akarin ‘yan arewa ne suka fi mulkar kasar a baya.
Shin za a iya cewa wannan ya kawo maslaha da hadin kan kasar?
Ko kuma ya bude babin mulkin bangaranci ba la’akari da cancanta ba.
Duk da kasan cewar a wayanda suka mulki Nijeriya su 16 da 1960 zuwa yau, mutane 10 duk sun fito da ga Arewacin Nijeriya ne yayin da mutane 5 daga kudancin Nijeriya.
A yunku rin dawowa mulkin Dimokadiyya a shekarar 1999, ‘yan siyasar kasar sun karkata don maida mulkin kasar ga kudancin Nijeriya a yayin da a ka fitar da dukkanin yan takarar  manyan jama’iyun kasar a wannan lokacin wato PDP da APP daga kudancin Nijeriya.
A wannan lokacin an zabi Chief Olusegun Obasanjo 1999 a matsayin shugaban kasa.
Bayan yunkurin Obasanjo na zarcewa akan mulki ya gagagra a shekar 2007, jama’iyar PDP ta fiddo da tsarin karba-karba, yayin da mulki ya dawo arewa, amma fa duk wannan matsayin ya sabawa zahirin dimokadiyya, da kuma cusawa yan kasa tunanin kasa daya al’ummah daya.
A wani sabon salo a wannan lokacin, barazana da kasancewar zaman kasar nan dunkulalliyar kasa, bisa cusa ruhi tunani da duk yan kasa na sanya Nijeriya a gaba da komai yana neman chanja salo.
A wannan karon abin tashin hankali shine, yadda Gwamnonin wannan kasa suke kokarin raba kan yan kasa kan bukatar wanda zai mulki Nijeriya a zabe mai zuwa na 2023, bisa tsari na bangarancin kudu da arewa.
Yayin da gwamnonin kudu suka ce dole sai shugabanci ya koma kudu.
Su kuma gwamnonin arewa suka ce basu amince ba, tunda wannan ikirari ya sabawa kundin tsarin mulki da ma tsarin dimokaradiyya.
Kusan akasarin wannan gwamnoni suna jama’iyya daye ne walu PDP ko APC.
Mun zaci za su sanya cancanta da matsalolin kasar a gaba wajen zakulo mata jagora, sai kawai suka bige da siyasar neman mulki ta hanyar bangaranci.
Yayin yin dogon nazari zamu ga wannan ikirari fa ya biyo bayan fadi tashin da akeyi na yunkurin raba Nijeriya da IPOB keyi bisa jagorancin Nmendi Kanu da yunkurin Afeneferi bisa jagorancin Mr. Igaho, wa yanda duk suke fuskantar shari’a a yanzu, shin kwa wadannan yunkurin ba kawai siyasa bace don neman mulki.
Abin da ke wajibi a wurin ‘yan Nijeriya a yau, shine kyakkyawan tunani da jagorancin bisa tafarkin cigaba na zamani da fidda kasar da kangin da take ciki na karayar tattalin arziki, kankin talauchi, uwa uba rashin tsaro, wanda wannan kadai ne zai dora kasar a kan tafarkin cigaba kamar sauran takwarorinta na duniya.
Wannan kawai zai faru ne in shugabann ni suka kau da san rai, kabilanci, babancin addini da samun tsannani kishin kasa, wajen zaben shugabnni bisa chanchanta ba wai kawai kallon bangaren da suka fito ba ko addinin su.
Irin wannan tunani na gwamnonin nan namu kan yi karfafa masu bore ko faan kabilanci da kullum yake addabar wannan kasar, wanda a zahirance yana nuna cewa koda su shugaban nin da suka fi kowa cin moriyar Nijeriya a wannan shekarun a kwai dattin kabilanci a zukatansu.
Ba a sace ko kashe ɗan kasar Amurka ko ɗaya ba a harin ƴan bindiga a Anambra, duk ƴan Najeriya ne – Amurka
Mahukunta a kasar Amurka sun bayyana cewa maharan da ake zargin ƴan kungiyar IPoB ne sun kai wa motocin ofishin jakadancin kasar a Najeriya a yayin wani tafiya na aiki da y kaisu jihar Anambra.
Bisa ga rahoton, Yan bindigan sun cinna wa motocin ma’aikatan wuta sannan kuma suka arce da wasu jami’an ƴan sanda biyu da wasu ma’aikata wanda duk ƴan Najeriya ne, baya ga wadanda suka arce da su cikin daji.
Mahuntan kasar Amurka sun ce ba bubu wani dan kasar Amurka da aka kashe ko aka sace a wannan hari sai dai suna tattaunawa da jami’an tsaron Najeriya don sanin ainihin abin da faru.
Duk da cewa babu kungiya da ta fito ta ce ita ce ta aikata wannan mummunar abu, ana zargin kungiyar IPOB, ma su fafutikar kafa kasar Biafra ne suka kai wannan hari.
ROƘON GWAMNA MATAWALLE GA BUHARI: Idan ka amince Emefiele ya tafi karatu waje, guduwa zai yi
RUBDUGUN MACE-MACE A NAJERIYA: Àƙalla  haɗarin mota na kashe rayuka 40,000 duk shekara a Najeriya – Hukumar Kiyaye Haɗurra
Hukumar Kiyaye Haɗurra ta Ƙasa (FRSC), ta bayyana cewa a duk shekara sama da mutum 40,000 ke mutuwa wasu na samun nakasa dalilin haɗurran motoci a ƙasar nan.
Babban Jami’in FRSC, Dauda Biu ne ya bayyana haka ranar Litinin a Abuja, yayin da ya ke jawabi a Makon Kula da Kiyaye Haɗurra ta  ta 7 ta Majalisar Ɗinkin Duniya.
Ya ce yawan waɗannan adadin mace-mace da nakasa duk haɗurran ababen hawa ne ke haddasa su a ƙasar nan.
Biu ya ƙara da cewa a duniya duk shekara haɗurra na salwantar da rayuka miliyan 1.3, sannan kuma fiye da mutum miliyan 50 na samun raunuka.
Ya ce haɗurra ne babbar barazana ga rayukan daga ‘yan shekara 5 zuwa 29.
Ya ce mota da babura sun fi haddasa asarar rayukan jama’a.
“A Najeriya fiye da mutum 40,000 ke mutuwa sanadiyyar hatsari kan titi.” Inji Biu.
Ya ce Majalisar Ɗinkin Duniya ya yi ƙudirin rage yawan haɗurra da kashi 50 bisa 100 nan da shekara ta 2030.
Idan ba a manta ba, Shugaban Cibiyar Kula da Kansa na Najeriya ya Bayyana cewa cutar kansa ta kashe mutum 78,000 cikin 2020 a Najeriya.
Hakan na nufin kenan a ƙiyasi, cutar kansa da haɗurra sun kashe mutum kimanin 120,000 cikin shekarar 2020.
WANKIN HULA YA SHEKARE: Ba za a iya kakkaɓe ‘yan bindiga da jiragen yaƙi kaɗai ba -Shugaban Sojojin Sama
Baban Hafsan Sojojin Saman Najeriya Oladayo Amao, ya bayyana cewa amfani sabbin jiragen yaƙin nan samfurin Super Tucano da Najeriya ta sayo kwanan nan, ba zai iya kakkaɓe ‘yan bindiga ba.
Amao ya ce za a iya yin nasara a kan su ne sai idan an haɗa da hare-haren sojojin ƙasa.
Amao ya yi wannan ƙarin haske a ranar Laraba a Abuja, lokacin da ya yi ganawa da wasu editocin wasu jaridun ƙasar nan.
Cikin watan Satumba Najeriya ta karɓo jirage shida samfurin Super Tucano, waɗanda ta sayo daga Amurka.
Dama kuma an aiko da wasu shida na farko tun a cikin watan Yuli.
An dai kashe dala miliyan 469.4 wajen sayo jiragen.
Amma kuma batun sayo jiragen ya haifar da zargin Shugaba Muhammadu Buhari ya kwashi kuɗaɗe ya miƙa wa Amurka ba tare da ya sanar wa Majalisar Dattawa ba.
Babban Hafsan Sojojin Saman Najeriya dai ya ce  tilas sai an haɗa da hare-haren sojojin ƙasa da kuma Super Tucano ɗin sannan za a iya kakkaɓe matsalar tsaro a ƙasar nan.
Ya ce shugabannin sojojin sama da na ƙasa da na ruwa su na aiki tare domin kawo ƙarshen wannan matsalar tsaro da ta addabi ƙasar nan.
“Tabbas an gurgunta ƙarfin ‘yan bindiga sosai ta hanyar amfani da jiragen yaƙi na Super Tucano A-29.
“Ina tabbatar maku yanzu haka ana kai hare-hare kan ‘yan ta’adda da waɗannan jirage a Arewa maso Gabas.
“Kuma na yi magana da kwamandoji sun tabbatar min ana samun nasara sosai.
“Amma fa ƙarin hasken da na ke son yi a nan, shi ne ba a iya kakkaɓe waɗannan ‘yan bindiga da ‘yan ta’adda ta hanyar amfani da jiragen yaƙi samfurin Super Tucano A-29 kaɗai.
Tilas sai an riƙa kai masu farmaki ta hanyar amfani da sojojin ƙasa..
“Don ana ganin ana samun nasara ta hanyar amfani da Super Tucano, to kada zauna a dararrashe ana tunanin za a iya galaba kan wannan yaƙi ta hanyar amfani da jiragen yaƙin Super Tucano kaɗai.
Sai an haɗa da sauran zaratan jami’an tsaro na fannoni daban-daban.” Inji Amao.
BBC Hausa ta kaddamar da sabon shiri na YouTube don mata da matasa mai suna ‘Mahangar Zamani’
Mahangar Zamani sabon shiri ne daga BBC Hausa wanda za a rika sakawa a shafin Youtube duk mako daga ranar Asabar 2 ga watan Agusta.
Shirin zai daukin tsawon minti 25.
Wannan sabon shiri an kirkiro shi ne domin bin diddigin muhawarar dake gudana a tsakanin matasa a shafukan yanar gizo musamman wadanda suka shafi al’amuran yau da kullum da wadanda suka shafe su matasa da mata da kuma matsalolin da ake cin karo da su.
Madina Maishanu ce za ta rika gabatar da shirin talbijin din a shafin YouTube a yanar gizo duk mako.
Madina ta kware a harkar aikin jarida da ya fi karkata kan hotuna da bidiyo.
Ta bada gudunmawa matuka wajen ingiza mata yin tururuwa wajen bin shafukan BBC Hausa a yanar gizo.
Tana daga cikin wadanda suka shiga gaba-gaba a lokacin zanga-zangar kisar George Floyd a fadar gwamnatin Amurka.
Madina ta ce “ Samun wannan dama na gabatar da shirin Mahangar Zamani abu ne da nake muradi kuma Allah ya sa na kai gashi a rayuta.
Abin farin ciki game da shirin shine ganin damace na tattaunawa game da matsalolin da ke damun mu da kuma samar da hanyoyin magance su musamman mata da matasa.
Za a saka adireshin da za’a bi don kallo da bin wannan shiri a shafukan Facebook da YouTube din BBC Hausa.
Babban Editan BBC Hausa, Aliyu Tanko yayi karin haske akan shirin inda yace “ Wannan shiri ne da zai baiwa matasa maza da mata damar fadin albarkacin bakunansu game da abubuwan dake gudana a wannan duniya ta mu sannan kuma da basu damar yin muhawara akan wasu muhimman batutuwa.
Shihrin farko zai tattauna ne kan zumunta da alakar malamai da ɗalibai a jami’o’i.
A cikin wannan shiri, za a tattauna irin alakar dake wanzuwa tsakanin malamai da dalibai a jami’o’in Najeriya.
Masu saurare da kallo da kuma wadanda za su tattauna akai za su fede biri ne daga kai har wutsiya kan hadari da yadda wannan alaka ta zama tashin hankali ga dalibai.
A shiri na biyu kuma, za a tattauna ne akan fafutukar kare hakkokin mata a Arewacin Najeriya – A wannan shiri za a duba damar da addini ya baiwa mata da yadda maza musamman a Arewa basu daraja su da irin halin matsi da muzgunawa da suke fadawa a hannun mazaje.
A wannan shiri za a ji daga bakunan mata da maza.
Za a saka shirin farko na Mahangar Zamani da misalin karfe 10 na safe ranar Asabar sannan a ci gaba da sakawa sau biyu a wata.
Bi tattaunawar a #MahangarZamani
Domin karn bayani a aika da sako zuwa wannan adireshin.
marina.forsythe@bbc.co.uk
ZABEN 2023: PDP ta nuna shiyyar da ɗan takarar ta zai fito, ta damƙa wa ‘yan Arewa shugabancin jam’iyya
Jam’iyyar PDP ta damka wa shiyyar Arewa su fito da shugaban Jam’iyyar.
Hakan ya biyo bayan taron da kwamitin gudanarwar jam’iyyar ta yi ranar Alhamis a Abuja.
Shugaban kwamitin rarraba mukamai na jam’iyyar, gwamna Ifeanyi Ugwuanyi ya ce idan zaɓen shugabancin jam’iyyar ya zo, Yankin Arewa ce aka damƙa wa fidda shugaban jam’iyyar.
Wannan matsayi ya dagula wa masu zamman yin takarar shugaban kasa a a jam’iyyar daga Arewacin Najeriya.
Kamar yadda jam’iyyar ta saba, idan shugaba ya fito daga yankin kudu toh, shugabancin kasa zai koma Arewa ne, idan kuma daga Arewa ne, takarar shugabancin kasa zai koma kudu kenan.
Yanzu dai ya nuna kudu PDP ta karkata.
Za a ci gaba da nuna bambanci tsakanin mai Digiri da mai HND har sai an kammala gyaran tsarin aikin gwamnati tukunna
Duk da cewa Gwamnatin Tarayya ta ɗauko hanyar kawar da bambaci tsakanin mai takardar shaida kammala Digiri (BSc) da mai Babbar Difiloma (HND), za a ci gaba da nuna wannan bambancin fifito wajen ɗaukar aiki, har sai bayan an kammala gyaran tsarin aikin ɗaukar ma’aikata tukunna.
Haka dai wani babban jami’in gwamnatin tarayya ya bayyana a ranar Laraba.
Yayin da ake ganin mai digiri na farko da mai HND duk kusan ɗaya su ke, sai dai kuma a wajen ɗauka aiki ana fifita mai digiri a kan mai HND.
‘Yan Najeriya da dama, ciki har da Ƙungiyar Malaman Manyan Kwalejojin Fasaha (ASUP), sun daɗe su na kiraye-kirayen gwamnatin tarayya ta cire wannan nuna fifiko da ake yi.
A ranar Laraba dai Shugabar Ma’aikatan Gwamnatin Tarayya, Folasade Yemi-Esan ta jaddada ƙoƙarin da gwamnatin tarayya ke yi don ganin an cire wannan bambanci.
Sai dai kuma ta ce a yanzu hakan ba zai yiwu ba, har sai an kammala aikin gyaran tsarin ɗaukar ma’aikata wanda a yanzu ake kan aiwatarwa tukunna.
Haka Yemisi ta shaida wa manema labarai a Fadar Shugaban Ƙasa, jim kaɗan bayan kammala taron Majalisar Zartaswa tare da Shugaba Muhammadu Buhari, a ranar Laraba.
Kotun Kano ta ki bada belin Sheikh Abduljabbar, za a ci gaba da Shari’a a Oktoba
Babbar kotun shari’ar musulunci ta Jihar Kano ta ki bayar da belin Sheikh Abduljababr Nasir Kabara.
A zama da kotun ta yi ranar Alhamis, alkalin kotun Mai shari’a Ibrahim Sarki-Yola, ya ki amincewa da bukatar da lauyan sheikh Kabara Barista Umar Muhammad ya gabatar.
A baya dama kuma lauyoyin Abduljabbar sun bukaci da a ba su takardar shari’ar, tare da kira ga masu kara da su gabatar da shaidunsu a zama na gaba domin a fara sauraron shari’ar.
Alkalin ya dage saurar karar zuwa ranar 14 ga watan October na gobe.
Idan ba a manta gwamnatin Kano ta maka shehin malami Abduljabbar Nasiru Kabara a babban kotun shari’a dake Ƙofar Kudu, jihar Kano.
” An kama Abduljabbar ne bayan samun rahoton aikata sabo, ganganci da katoɓara da ya yayi wanda ofishin Antoni Janar ya aika wa jami’an tsaro sannan da tafka saɓo kan Manzon Allah, Annabi Muhammadu SAW.
Idan ba a manta ba tun bayan muƙabalar da aka yi tsakanin shehin malamin da gamayyar malamai a Kano, wanda Abduljabbar bai iya amsa tambaya koda ɗaya ce da aka yi masa ba, ya fito ya rika cewa ba a yi masa adalci ba.
Wannan muƙabala an yi shine kai tsaya kowa yana ji sannan ana gani.
Bayan haka ya tabbata cewa Abduljabbar dai ruwa ne ya ƙare wa ɗan kada, amma ba shi da gaskiya sannan ya aikata kantamemen saɓo.
Ya nemi a yafe masa bayan an kammala muƙabalar, sai da kuma bayan ya koma gida sai ya koma ruwa tsindim ya sake fara sakin wasu bidiyoyi na sa ya na sukar malamai da muƙabalar da aka yi.
Mazan da aka yi wa haihuwa za su rika samun hutun makonni biyu – Gwamnatin Tarayya
Shugaban Ma’aikatan gwamnatin tarayya Folashade Yemi-Esan ta bayyana wa manema labarai a fadar shugaban Kasa cewa gwamnati ta amince daga yanzu maza su rika zuwa hutun makonni biyu a duk lokacin da matan su suka haihu.
Yemi-Esan ta kara da cewa gwamnati ta yi haka ne domin suma maza su sami damar dan sabawa dajaririn a lokacin da suke hutun.
” Ba tun yanzu wannan damar ke gaban mu, yanzu ya tabbata, maza suma za su rika samun hutun makonni 2 duk lokacin da matan su suka haihu.
Hakan zai sa suma su dan saba da jaririn a lokacin da suke gida zaune.
KUDU TA DAGULE: An zargi  Tsagerun IPOB da bindige mijin tsohuwar Minista Dora Akunyili a Anambra
An bindige mijin Chike Akunyili har lahira a ranar a Enugu, babban birnin Jihar Anambra.
Chike Akunyili miji ne ga tsohuwar Ministar Harkokin Yaɗa Labarai, kuma tsohuwar Hukumar NAFDAC, marigayiya Dora Akunyili.
An bindige shi jim kaɗan bayan ya shiga Enugu, bayan ya koma daga wani taron tunawa da marigayiyar matar sa ɗin da ya halarta.
Ɗan sa Obumneme Akunyili ya tabbatar wa BBC Pidgin da kisan-gillar da aka yi wa mahaifin na sa.
Sai dai da dama na ɗora alhakin kisan a kan Tsagerun IPOB, waɗanda su ka lashi takobin ba za su bari a gudanar da zaɓen gwamnan Anambra, a ranar 6 Ga Nuwamba ba.
An riƙa watsa hoton gawar Akunyili a cikin wani faifan bidiyo a shafukan zumunta na WhatsApp da Facebook.
Za a toshe layukan sadarwa a  wasu kananan hukumomin jihar  Kaduna – El-Rufa’i
Gwamnan jihar Kaduna Nasir El-Rufa’i ya bayyana cewa gwamnati za ta katse layukan sadarwa a wasu kananan hukumomin jihar domin jami’an tsaro su samu damar ragargazar ‘yan bindigan da suka buwayi mutane a jihar.
Da yake tattaunawa a wasu tashoshin rediyo a jihar ranar Talata, El-Rufa’i ya yi kira ga mutanen jihar cewa kowa ya zauna cikin shiri gwamnati za ta katsa layukan sadarwa a jihar.
Ya ce layukan sadarwa da za a katse zai fi shafar kananan hukumomin dake da iyakan ƙasa da jihohin Katsina da Zamfara ne.
“Rundunar sojin Najeriya ta bamu shawarar katse layukan sadarwa a wasu kananan hukumomin dake jihar.
“Mun tattauna da jami’an tsaron dake jihar sannan muna jira su nuna mana wuraren da ya kamata a katse layukan sadarwa.
“Na samu izinin yin haka daga wajen shugaban ƙasa Muhammadu Buhari sannan da zaran jami”an tsaro sun bayyana inda za a katse layukan sadarwa za mu katse ranar Laraba.
“Muna da labarin cewa ‘yan bindiga sun shigo jihar Kaduna domin su rika yin waya da ‘yan uwan wadanda suka yi garkuwa da su domin karbar kudin fansa.
A jihar Kaduna Birnin Gwari, Giwa, Chukun, Igabi, Kajuru da Kachia na cikin kananan hukumomin da suka fi fama da hare-haren ‘yan bindiga.
El-Rufa’i ya ce gwamnati za ta aika da jami’an tsaro domin tabbatar cewa mutane sun kiyaye dokar hana cin  kasuwanin mako-mako da rufe wasu gidajen siyar da man fetur da gwamnati ta saka a jihar.
Ya yi kira ga mutane da su rika sanar wa jami’an tsaro a duk lokacin da suka ga wani ya siya buredi sama da 20 ko ya kawo wayoyin salula  da yawa domin a yi masa caji.
Wani gwamnan Najeriya daga Landan yake aikin sa, Talakawa na karauniyarsa jihar sa
Gwamnan jihar Ogun Dapo Abiodun, mataimakin gwamna Noimot Salako-Oyedele, da kakakin majalisar jihar Olakunle Oluomo, duk sun tattara sun koma can kasar Birtaniya, birnin Landan, dag can ne suke gudanar da ayyukan gwamnati.
Sai dai kuma shi kakaki Oluomo an ce kasar Amurka ya tafi taron majalisar Dinkin duniya.
Sai dai kuma kwamishinan yada labaran jihar Waheed Odusile ya bayyana cewa ba rashin lafiya bane ya kai gwamna Abiodun kasar Birtaniya, Lafiyan shi lau.
Ya kara da cewa gwamnan yana gudanar da ayyukan gwamnati daga can kasar Landan, sannan kuma kafin ya bar Najeriya ya fadi wa jami’an gwamnati abin da za su yi idan baya nan.
Lauyoyi da dama ciki har da tsohon mataimakin shugaban kungiyar lauyoyin Najeriya Monday Ubani, sun ce abinda gwamna yayi karya doka ce domin doka ta bashi damar ya mika mulki ga mataiamakiyar sa ne idan zai dauki hutu ko kuma wata doguwar tafiya ta kama shi.
ARANGAMAR ‘Yan shia da ‘Yan sandan Abuja: Yan sanda sun kama mutum 57, ‘Yan shi’a sun ce an kashe musu mutum 8
‘Yan sandan babban birnin tarayya sun bayyana cewa sun kama ‘yan shi’a 57 cikin wadanda suka yi arangama da sua a Abuja.
Shugaban wannan tafiya na ‘yan shi’a ya karyata cewa wai mabiyan sun kai wa ‘yan sanda hari a lokacin da suke tattaki domin murnar zagayowar ranar Arbabeen a Abuja.
” Mun so mu yi tattakin mu ne a Mararaba, dake jihar Nasarawa amma kuma da muka ga tarin jami’an tsaron ko ta kwana da aka jibge mana sai muka canja shawara muka garzayo Abuja.
” A Abujan ma can wuraren Gwarinpa muka tafi, muka yi tattakin mu, A daidai za mu yi sallama da juna sai ;yan sanda suka diro mana.
Sun kashe mana mutane 8 bayan raunuka da suka ji ma wasu da dama.
” Mu fa wannan tattaki da muke yi muna yin shi domin yin alhinin kisan Sayyidina Hussain da aka yi shekaru da dama a Karbala, shine muke yin tattaki domin nuna rashin jin dadin abin da aka yi wa iyalan manzon Allah SAW.
Ya ce shekaru 40 kenan suna irin haka ba tun yau ba a Zaria.
Amma bayan gwamnati ta rusa ginin hedikwatar su ya sa ba su yi a nan.
Yan sanda sun ce wannan tattaki neman magana ce kawai da tsokanan.
Sun kama maza 37 mata 18 cikin wanda suka kicime da ‘yan sanda a Abuja.
Dalilin da ya sa ƴan Jigawa  ke min lakabi da gwamnan a ‘buga lissafi, ayi shi dalla-dalla’ – Badaru
Gwamnan jihar Jigawa Mohammed  Abubakar ya yi karin haske game da dalilin da ya sa mutanen jihar ke yi masa lakabi ‘Gwamnan ayi dalla-dalla, a buga lissafi’ tun da ya zama gwamnan jihar.
Abubakar ya yi wannan karin haske ne  a lokacin da yake amsar bakuntar tsohon shugaban hukumar shige da fice ta ƙasa, Mohammed Babandede da ya kawo masa ziyara fadar gwamnatin jihar a makon jiya.
” Ni fa ba a yi min coge ko rufa-rufa, ko kuma zuƙe wajen lissafi, ina da abokai manyan ƴan kasuwa wanda sun san farashin komai.
Idan abu naira 20,000 yake ba za a yi min zuƙe ba a kantara masa kudi a ce min naira 40,000 yake.
Zan buga lissafi an gano.
” Wasu na yi min ganin na cika yin dole sai anyi komai dalla-dalla, ne kuma ba haka bane bana so ne a cuci gwamnati.
Babandede ya mika godiyarsa ga gwamna Abubakar sannan ya yaba masa kan jajircewa da yayi wajen bunƙasa jihar da kuma goyon bayan da ya bashi a lokacin da yake shugaban hukumar Imagirashon.
Wasu da dama sun musamman yan asalin jihar Jigawa sun bayyana cewa Babandede na daga cikin waɗanda ke kamun ƙafar ɗarewa kujerar gwamnan jihar idan Badaru ya kammala wa’adi n sa  a 2023.
Sai dai kuma ya musanta haka cewa idan ma haka ne bayyana ra’ayi irin haka yayi wuri.
ZABEN KADUNA: PDP ta lashe kujerar shugaban karamar hukumar Kajuru, ta cinye kujerun kansiloli
Jam’iyyar PDP ce ta lashe kujerar shugaban karamar hukumar Kajuru a zaben Kaduna da ka yi ranar Asabar.
Bayan haka PDP ce ta cinye kujerun kansiloli 9 APC mai mulki ta yi nasara a kujera ɗaya tal.
Da yake bayyana sakamakon zaɓen malamin zaɓe Ibrahim DanMaraya ya bayyana cewa Ibrahim Gajere na Jam’iyyar PDP ne yayi nasara a zaɓen da kuri’u 14,432, Cafra Caino na jam’iyyar APC ya samu kuri’u 9,095.
Haka kuma PDP ce ta yi nasara a zaɓen kujerun kansiloli da aka yi.
Idan ba a manta ba Hukumar Zaɓe ta Jihar Kaduna ta ɗage zaɓen ƙananan hukumomi hudu saboda matsalar tsaro a zaɓen 4 ga wata.
Hukumar ta ɗage zuwa 25, wato Asabar din da ya gabata.
Sama da mutum 2000 Korona ta kashe a Najeriya sannan ta yi ragaraga da tattalin arzikin kasar – Ministan Lafiya
Ministan kiwon lafiya,  Ehinare Osagie ya bayyana cewa sama da mutum 2000 ne korona ta kashe a Najeriya daga Faburairun 2020 zuwa yanzu.
Ƙididdigar aka buga a yau Juma’a, ta nuna cewa korona ta kashe mutum 2,671, kuma rahoton ya nuna cewa kashi 90 na waɗanda korona ke kashewa, ba su yi rigakafin korona ɗin ba.
Hukumar Kula da Lafiya a Matakin Farko (NPHCDA) ta ce Najeriya ta yi wa mutum miliyan 4.6 rigakafin korona allura ta farko.
Ya ce mutum 1, 875, 127 aka yi wa yi wa allura ta ta biyu.
Ministan Harkokin Lafiya Osagie Ehanire ya ce aƙalla akwai buƙatar a yi wa kashi 70 cikin 100 na ‘yan Najeriya allurar rigakafin korona.
Minista Osagie ya kara da cewa annobar Korona ta yi wa tattalin arzikin Najeriya rugurugu.
Sannan ya ƙara da cewa kashi 90 cikin 100 na waɗanda Korona ta kashe ba a yi musu rigakafin cutar ba.
” Hanya ɗaya ce dai, kuma ita ce a yi rigakafi, waɗanda suka yi za su samu kariya, waɗanda basu yi ba sune ke cikin mummunar haɗari.
Waɗannan na daga cikin kalaman minista Osagie a cikin jawabin da yayi a wajen kaddamar da yina rigakafin Korona a jihar Edo.
Shugaban hukumar Cibiyoyin kiwon lafiya na kasa, Faisal Shuaib ya yi karin haske cewa cikin mutum miliyan 4,680,000 da aka yi wa rigakafin, mutum 1,865,127 sun yi rigakafin sau biyu, wato cikakke.
” Ina so in yo amfani da wannan dama domin yin kira a gare ku da ku rika horan mutane da su garzaya inda ake yin rigakafin a yi musu domin gwamnati ta aika da maganin wuraren da ake yin rigakafin.
A na shi jawabin gwamnan jihar Edo Godwin Obaseki ya bayyana cewa an yi wa mutum sama da 130,000 rigakafin korona a jihar.
Shugaban ma’aikatan fadar gwamnatin jihar,
Osaigbovo Iyokha wanda shine ya wakilci gwamnan a wajen taron ya ce burin gwamnati shine ta iya yi wa akalla kashi 60 cikin 100 na mutanen jihar.
‘Yan Majalisar Tarayya na buƙatar a gina jami’o’i da manyan makarantu 200 a mazaɓun su ba
A yanzu haka akwai ƙudirori fiye da 200 a Majalisar Tarayya jibge, na waɗanda su ka gabatar da buƙatar a gina jami’o’i da manyan makarantun gaba da sakandare a mazaɓun su.
Akwai jami’o’i 98 na gwamnati a Najeriya, waɗanda a kullum su ke kwana su na tashi cikin matsalar ƙarancin kuɗaɗen gudanarwa daga gwmnati, yawan yajin aikin malamai da makaranta a kan matsalar biyan albashi da alawus-alawus.
Masana sun danganta waɗannan matsaloli na rashin bayar da kuɗaɗe ga jami’o’in Najeriya sun taimaka wajen mayar da harkar ilmi koma-baya a tsakanin jami’o’in duniya.
Taɓarɓarewar ilmi a Najeriya ya yi lalacewar da babu jami’ar Najeriya ko guda ɗaya a cikin jami’o’i nagari fitattu 1,000 a duniya.
Hausawa na cewa abin da ya ci Doma, ba ya barin Awai.
Irin matsalar da ta addabi jami’o’i 98 na ƙasar nan, iri daya ne da waɗanda su ka dabaibaye Kwalejojin Fasaha da Manyan Kwalejojin Ilimi 120 da ake da su a ƙasar nan.
Sai dai kuma duk da wannan mawuyacin halin da manyan makarantu ke ciki, a yanzu haka akwai ƙudirori na neman kafa jami’o’i da manyan makarantu fiye da 200, waɗanda ‘yan Majalisar Tarayya ke neman a kafa a mazaɓun su.
Akasarin waɗannan masu neman a kafa makarantu a yankin su, duk batu ne na siyasa kawai ba wani lamari na kishin bunƙasa harkokin ilmi ba.
Shekaru 11 bayan yarjejeniyar da Ƙungiyar Malaman Jami’o’i ta Ƙasa (ASUU) ta yi da Gwmnatin Tarayya, inda Gwmnatin Tarayya ta yi alƙawarin ƙara dumbuza kuɗaɗe domin bunƙasa ilimi, har yau ASSU ba ta daina yawan tafiya yajin aiki saboda kuɗi ba.
Daga cikin dalilan kuwa, saboda har yau gwamnati ba ta iya cika alƙawurran da ta ɗauka ba na biyan buƙatun ASUU.
Duk da wannan hali da ake ciki, ‘yan majalisar tarayya sai gasar gabatar da ƙudirin neman a kafa manyan makarantu a mazaɓun su su ke ta yi.
Ƙididdigar Hukumar Kula da Jami’o’i ta Ƙasa (NUC) ta ce akwai jami’o’i mallakar gwamnatin tarayya guda 45 a ƙasar nan.
Sai kuma jami’o’i 53 mallakin jihohi daban-daban.
Akwai kuma jami’o’i masu zaman kan su guda 99.
Sannan akwai Manyan Kwalejojin Ilimi na Tarayya 27 da kuma 49 na Gwamnatocin Jihohi daban-daban, kamar yadda Hukumar Kula da Manyan Kwalejojin Ilimi ta Ƙasa (NCCF) ta tabbatar.
Gaba ɗaya dai NCCF ta ce akwai  makarantu da masu bayar da satifiket na NCE har guda 200 a Najeriya.
Samnan kuma akwai Kwalejojin Fasaha na Gwamnatin Tarayya (Federal Polytechnics) guda 32, wasu 51 mallakar gwamnatocin jihohi da kuma wasu 64 masu zaman kan su.
Duk da waɗannan, a yanzu akwai ƙudirori 126 a Majalisar Tarayya na masu so a kafa ƙarin jami’o’i.
Akwai ƙudirori 140 na masu neman a kafa masu manyan kwalejoji da kuma 27 masu neman a kafa masu Kwalejojin Fasaha.
Akasari duk ‘yan majalisar da su ka bijiro da waɗannan ƙudirori, so su ke yi a kafa makarantun a mazaɓun su.
Hakan ya sa ake wa lamarin kallon duk siyasa ce.
El-Rufai ya tabbatar wa sarki Muhammadu Sanusi II rawanin Uban Jami’ar Kaduna
Gwamnan jihar Kaduna ya tabbatar wa tsohon Sarkin Kano Muhammadu Sanusi II shugabancin jami’ar Kaduna a matsayin uban jami’ar.
An saka masa alkyabbar jami’ar da hula tabbatar da naɗin  a wajen bukin yaye ɗaliban jami’ar da aka yi a Kaduna ranar Asabar sannan yayi jawabi da jagorantar bikin a matsayin sa na mai Jami’ar KASU.
Bayan haka a matsayin sa na shugaban jami’ar bayan naɗa shi sai ya jagoranci yaye ɗalibai da aka yi a makarantar.
Idan ba a manta ba, gwamnan jihar Kaduna, Nasir El-Rufai ya naɗa sarki Muhammadu Sanusi uban jami’ar jihar Kaduna tun bayan cire shi da aka yi daga sarautar Kano.
Gwamnatin Kaduna bata ce za ta rusa ofishin ƙungiyar ƴan jarida na Kaduna ba – Shugaban Ƙungiyar
Shugaban ƙungiyar Ƴan jarida reshen jihar Kaduna, Adamu Yusuf ya karyata rahoton da ake yaɗawa wai gwamnatin Kaduna za ta rusa ginin ofishin ƙungiyar dake titin Muhammadu Buhari.
” Abinda muka sani shine, gwamnatin Kaduna ƙarkashin hukumar raya birane ta jihar, ta aiko mana da takardar cewa lallai mu gyara fasalin shagunan dake kewaye da ginin ofishin mu saboda ya saɓa wa yadda dokar gine-gine.
Yusuf ya ce shine abinda muka sani.
” Babu inda gwamnati ta ce za ta rusa ginin NUJ a Kaduna inda take magana akai shaguna ne kuma tuni mun zauna da su, har kungiyar ta fara ɗaukar mataki kafin wa’adin da gwamnatin jihar ta bamu.
Hukumar raya birane na jihar ta aika wa ƙungiyar takardar cewa su gyara fasalin shagunan dake kewaye da ofishin kungiyar waɗanda mallakin kungiyar ne ko kuma ta rusa su ta gyara da kanta.
Wannan takarda ya sa wasu suka rika yaɗa rahoton cewa wai gwamnatin jihar za ta rusa ginin NUJ a Kaduna.
An kama mutum uku cikin maharan da suka sace daliban makarantar Bethel a Kaduna
Kakakin rundunar ‘yan sandan Najeriya Frank Mba ya bayyana cewa rundunar ta kama mutum uku daga cikin mutum 25 da suka yi garkuwa da daliban makarantar Bethel dake Maraban Damishi, Kujama a karmar hukumar Chikun jihar Kaduna.
Mba ya ce rundunar ta kama wadannan mutane tare da wasu ‘yan ta’adda 50 a fadin kasar nan.
‘Yan sanda sun kama Ishaku Lawal, Mu’azu Abubakar da Adam Bello wanda duk suna cikin wadanda ake zargi sun sace daliban makarantar Bethel a Kaduna.
“Yan sanda sun gano cewa Mu’azu Abubakar wanda aka fi sani da Datti mai shekara 27 shine ya je ya duba makarantar sannan ya tsara yadda suka shiga suka kwashe dalibai 131.
“Ishaku Lawal ya ce sun samu makaman da suka yi aiki da su daga wajen wani Ahmadu wanda aka fi sani da Yellow.
“Rundunar ta kama masu maharan da bindigogi kirar AK47 guda uku.
Mba ya kara da cewa wadannan yan bindigan na da hannu a fashi da makami da aka rika yi a yankin.
Idan ba a manta ba a cikin wannan makon shugaban kungiyar kiristocin Najeriya ya sanar cewa mahara sun saki karin yan makaranta 10 cikin wadanda suka rage a hannun su.
Har yanzu akwai mutum 21 da ba a sako su ba.
Yadda hasalallu su ka yi wa gogarman IPOB rugu-rugu da ruwan duwatsu, yayin da ya ke ƙoƙarin tilasta wa jama’a zaman gida dole
Rundunar ‘Yan Sandan Jihar Imo sun bayyana yadda hasalallu su ka jefe wani tsageren IPOB da tulin duwatsu, bayan ya yi ƙoƙarin tirsasa masu dokar hana su fita gida.
Mutumin dai an tabbatar ɗaya ne daga cikin Dakarun Tsaro na ESN da ke ƙarƙashin IPOB, ya kuma ci dukan tsiya, inda aka rufe shi da duka har sai da aka kashe shi.
Kafin ‘yan sanda su isa wurin ya mutu, kuma su ma abokan ta’asar sa, tserewa su ka yi, yayin da su ka ga hasalallu sun rufe abokin ta’asar ta su da jifa da duka.
‘Yan Sanda sun tabbatar da kashe mutumin mai suna Obinwanne Iwu, ɗan asalin ƙauyen Ahiara a Ƙaramar Hukumar Ahiazu Mbaise a Jihar Imo.
Kakakin ‘Yan Sandan Jihar Imo Mike Abattam ya bayyana yadda lamarin ya faru.
“Dama shi Obinwanne Iwu mai shekaru 34, gudajjen ɗaurarre ne a Kurkukun Owerri.
To ya ja ayarin ‘yan dabar sa ya shiga kasuwa da niyyar korar jama’a kowa ya koma gida ya zauna, kamar yadda tsagerun IPOB ke cewa kada a fita.
“Sun riƙa ihu da ƙarfi a cikin kasuwa, su na cewa “yau fa Litinin, don haka kowa ya kwace kayan sa, a rufe kantina a koma gida tilas a zauna.”
CSP Abattam ya ci gaba da jawabin sa cewa, “mutanen kasuwar sun harzuƙa, sai su ka cukumi Iwu aka yi cacukui da shi.
Aka ɗaure hannayen sa ta baya, su ka riƙa dukan sa har sai da ya mutu.
Wasu kuma da su ka ga an fara dukan sa, sai su ka gudu.”
Ya ce har yanzu dai ba a kama kowa ba tukunna.
Kotu ta daure matasan da suka watsa bidiyon batsa tsawon shekaru 4 a Sokoto
Kotun majistare dake jihar Sokoto ta yanke wa wasu matasa uku hukuncin zaman kurkuku na tsawon shekara 4 da rabi dalilin kamasu da laifin watsa bidiyon tsiraici da abokin su ya dauka na bayan yayi lalata da wata yarinya sannan suka saka a yanar gizo.
Kotun ta yanke wa Aminu Hayatu-Tafida, Umar Abubakar da Mas’ud Gidado wannan hukinci ranar Talata.
Dan sandan da ya shigar da karar ASP Samuel Sule ya ce rundunar ta kama wadannan mutane a ranar biyar ga Oktoba 2020.
Sule ya ce rundunar ta kama mutanen ne bayan mahaifin yarinyar da aka dauki bidiyonta na batsa dake zama a Bardon Barade ya shigar da kara a ofishinsu.
Ya ce wata rana a shekarar 2017 Hayatu-Tafida ya dauki yar sa  lokacin shekaranta 16 ya kai ta Otel din ‘Phoenix Guest Inn’ inda ya yi lalata da ita sannan ya dauki bidiyonta tsirara na tsawon sakan 18.
Bayan Hayatu-Tafida ya nuna wa abokansa biyu bidiyon sai suka saka bidiyon a yanar gizo.
Sule ya ce hakan da suka yi ya sa an dakatar da auren yarinyar da za a yi a Oktoba 2020.
Alkalin kotun Shu’aibu Ahmad ya amince da rokon sassauci da matasan suka yi saboda wannan shine karon farko da suke aikata laifi irin haka.
Ahmad ya yanke wa musa hukuncin zama a kurkuku na tsawon shekara biyu ko su biya taran Naira 200,000 bisa laifin daure wa abokinsugindi da suka yi.
Sannan bisa ga laifin mara wa juna baya za su yi watanni 6 a kurkuku ko kowanen su ya biya belin Naira 50,000.
Ahmad ya ce kowanen su zai biya mahaifin da yarinyar naira 100,000.
‘YAN BINDIGA: An hana siyar da fetur a jarka a Jigawa
Gwamnatin Jihar Jigawa ta haramta siyar da man fetur a jarka a duk fadin Jihar a yunkurinta na dakele ayukan yan bindaga.
Gwamnatin ta bayyana sabon dokar ne bayan samun yawaitar ayukan masu garkuwa da Mutane a fadin Jihar.
Jaridar PREMIUM TIMES HAUSA ta ga Yadda gwamna Muhammad Badaru ya sanya dokar hannu a wata takardar dake bada umarnin nan take.
Dokar ta ce ba’a yarda ba masu gidan mai su siyar da fetur a cikin Jarka har fiye da lita 60 sai dai ga ma’aikatar gwamnati ko kuma ma’aikata masu zaman kansu da gwamnati ta amince da da su.
gwamnatin ta kuma haramta sana’ar acaba da daddare daga karfe 10 zuwa 6 na safe a fadin Jihar baki daya.
Kakakin Yan Sanda a Jihar Jigawa Lawan Adam, yace jami’an tsaro sun shirya tsab wajen tabbatar da dokar ta gwannati domin kare Jihar daga mugun iri.
Dama a baya PREMIUM TIMES HAUSA ta ruwaito yadda Gwamna Badaru ya gargadi shuwagabanin Fulani na Miyatti Allah dasu daina baiwa bara gurbin matasan wajen zama a fadin Jihar.
Ana zargin yan bindaga dake gujewa fushin soja a Jihar Zamfara suna kwararuwa makwabtan Jihohi ciki har da Jigawa.
Jihar ta Jigawa dai an santa da zaman lafiya da numa da Noma da kiwo.
‘Yan Boko Haram ɗin da su ka yi saranda sun nemi sauran kangararrun su fito su miƙa wuya
Wasu tubabbun ‘yan Boko Haram sun yi da-na-sanin shigar su ayyukan ta’addancin kashe mutane da ɓarnata dukiyoyin al’umma a Arewa maso Gabas.
Sun yi wannan bayani a lokacin da ake kewayawa da manema labarai, domin su ga ɗaya daga cikin wuraren da ake killace ‘yan ta’addar da su ka miƙa wuya ana yi masu huɗubobi, wa’azi da nasihohin wankin ƙwaƙwalwar kankare masu mummunar aƙidar ta’addanci a zukatan su.
An dai gudanar da wannan rsngadi da ‘yan jarida ne a ranar Talata a Barno.
Ɗaya daga cikin waɗanda su ka yi jawabi a cikin tubabbun ‘yan Boko Haram ɗin ya ce kwamandojin su sun yaudare su, domin ba su faɗa masu gaskiyar dalilin da ya sa aka ɗauke su ayyukan ta’addancin ba.
Ya ce sannan kuma sun fahimci ba za su iya ci gaba da mummunar rayuwar da su ke yi a cikin daji ba.
Sannan kuma ya nuna cewa sun yanke shawarar yin saranda su watsar da ayyukan ta’addanci saboda sojoji sun  yi masu zobe, babu wurin gudu a tsira a cikin dazukan.
Sannan kuma ya nuna cewa tun tuni su ka so yin saranda, amma sun jinkirta ne saboda tsoron kada su fito sojoji su kama su, su karkashe su.
Ya ƙara da cewa fitowa a yi saranda a miƙa wuya ga sojojin Najeriya shi ne abu mafi kyau.
Don haka ya roƙi sauran kangararrun da ba su miƙa wuya ba cewa su fito su yi saranda kawai.
“A da can mun ji tsoron kada mu ajiye makamai mu fito a kama mu a kashe.
Amma a gaskiya ba haka ba ne.
Ga shi mun yi saranda kuma ana kula da mu a cikin mutunci ba a tozarta mu.
“Ina kira ga abokan mu da mu ka yi wannan abu a baya, su ma su fito su yi saranda.
Saboda za a karɓe su a cikin mutunci, ba tare da ƙasƙanci ba.”
Ya ce ya shafe shekaru shida ya na yaƙi a cikin ‘yan Boko Haram.
Amma daga baya dai ya ce ya fahimci babu riba a duniya, sannan babu riba a lahira.
Kwamandan Zaratan Sojojin Musamman na Runduna ta 21 a Bama, Adewale Adekeye, daga watan Yuli zuwa yanzu an karɓi dubban ‘yan Boko Haram tare da iyalan su da su ka miƙa wuya, su ka yi saranda.
Ya kuma ce ya fahimci irin fargaba da tsoron da zaman ɗar-ɗar ɗin da jama’a ke yi su na nuna rashin gamsuwa sosai da shirin gwamnati na karɓar tubabbun Boko Haram.
Ya ce wannan shiri ba baƙo ba ne a tarihin yaƙe-yaƙe a duniya.
Domin hakan maslaha ce ta wanzar da zaman lafiya.
Ya ce ba aikin sojoji ba ne su kashe waɗanda su ka yi saranda.
“Mu ake fara tunkara da waɗanda su ka yi saranda.
Mu kuma aikin mu ne mu karɓe su mu tantance su.
“An fi yin wannan aikin killace waɗanda su ka yi saranda nan a Ƙaramar Hukumar Bama, saboda a cikin ta ne wawakeken dajin Sambisa mai faɗi ya fi yawa.”
Allah yayi wa Sarkin Gaya, Ibrahim Abdulkadir Rasuwa
A safiyar Laraba ne Allah yayi wa sarkin Gaya Ibrahim Abdulkadir dake jihar Kano rasuwa.
Daya daga cikin hadiman gwamnan Kano Ibrahim Abubakr ya bayyana rasuwar maimartaba marigayi sarki Ibrahim a shafin Facebook din sa.
Ibrahim ya bayyana cewa mai martaba sarkin gaya ya rasu ne a bayan fama da yayi da gajeruwar rashin lafiya.
TSANANIN KISHI: Za a ci gaba da shari’ar matan da ta kashe ƴaƴan mijinta uku a jihar Yobe
Rundunar ‘yan sandan jihar Yobe ta kama wata mata mai suna Kadija Yakubu mai shekara 22 da da ake zargi da kashe ƴaƴan mijinta uku.
A wata takarda da aka raba wa manema labarai a makon jiya jami’in hulda da jama’a na rundunar ƴan sandan jihar, Dungus Abdulkarim ya ce wannan abu ya faru ne a kauyen Makara-Huta dake karamar hukumar Potiskum.
Abdulkarim ya ce Kadija ta zuba wa yaran guba ne a cikin shayin da safe, ba da dadewa ba kuwa yaran suka fara shureshure.
Cikin gaggawa a ka garzaya da su asibiti.
Ko da aka kaisu asibin uku cikin yaran sun ce ga garun ku nan, sai da ɗaya mai sauran kwana na nan shi bai rasu ba
Ya ce ƴan sanda sun fara gudanar da bincike domin gano irin guban da Kadija ta yi amfani da shi da kuma dalilin kashe wadannan yara da ta yi.
Idan ba a manta ba PREMIUMTIMES HAUSA ta buga labarin yadda wani magidanci Usman Sama’ila mai shekara 40 ya kashe ɗan matarsa saboda kishi, wato agolansa kenan.
Wannan abu dai ya faru a kauyen Tsakuwama dake karamar hukumar Miga jihar Gombe sannan yaron da Sama’ila ya kashe bai wuci watanni 17 da haihuwa ba.
Kakakin rundunar NSCDC Adamu Shehu wanda ya sanar da haka ya ce mahaifiyar yaron ne ta shigar da karan kisan danta a ofishin su inda ta nuna musu cewa tana zargin mijinta ne ya kashe yaron.
Shehu ya ce binciken da suka gudanar ya nuna cewa Sama’ila ya fita da wannan yaro domin ya raka shi gona inda a gonan ne ya shake yaron har ya mutu.
Uwargidan gwamnan Bauchi ta raba wa kungiyoyin mata manoma tallafin taki kyauta
A ranar Litinin ne uwargidan gwamnan jihar Bauchi Aisha Mohammed ta raba wa kungiyoyin mata manoma takin zamani kyauta domin inganta noman ranin da ake gab da farawa a jihar.
Akalla kungiyoyin mata 20 ne suka amfana da tallafin Aisha.
Aisha ta ce ta raba takin ne domin mara wa gwamnati baya wajen samar da isasshen abinci a jihar.
Ta yi kira ga mata da su saka hannun jari a ayyukan noma domin inganta tattalin arziki a jihar.
Bayan haka Aisha ta yi bayanin cewa ta tsara shiri domin horas da mata yadda ake monan ridi a jihar.
“Tallafin da muke badawa mun fi tallafa wa kungiyoyin mata ne sannan nan ba da dadewa ba za a horas da mata yadda ake noman ridi.
Da take tofa albarkacin bakinsa wakiliyar kungiyar ‘mata manoma a jihar’  Hajiya Habiba Ajiya ta mika godiyar ta ga uwargidan gwamnan jihar Aisha Mohammed
Habiba ta ce raba takin zamani kyauta ga mata da uwargidan gwamnan ta yi hanya ce da zai taimaka wajen inganta aiyukkan noma a jihar.
‘Yan sanda sun kama mutum 21 da su ka kashe mutum 7 ɗin da ake zargin su da maita
Rundunar ‘yan sandan jihar Adamawa ta kama wasu mutane  21 da ake zargi Mayu ne sun cinye  wasu mutum 7 a jihar.
Kwamishinan ‘yan sandan jihar Aliyu Adamu ya fadi haka ne a taron da ya yi da manema labarai ranar Litini a garin Yola.
Adamu ya ce rundunar ta kama wadannan mutane a kauyen  Dasin Bwate dake karamar hukumar Fufore.
Ya ce rundunar ta samu wannan nasara da sauran nasarorin irin haka a dalilin hada hannu da ta yi da sauran jami’an tsaron dake jihar da suka hada da mafarauta da ‘yan banga.
“Sauran nasarorin da  rundunar ta samu sun hada da  kama batagari guda 1,146 inda mutum 426 daga ciki an yanke musu hukunci a kotu sannan mutum 720 na jira kotu ta yanke musu hukunci.
“Hadin gwiwar da muka yi da sauran jami’an tsaro ya taimaka mana wajen kamo wadannan matsafa wato mayu su 21 da ake zargi su a da hannu a kisan mutum bakwai a kauyen Dasin Bwate.
Bayan haka Adamu ya ce rundunar ta kama wasu ‘yan Shilla, batagari guda 400 da suka buwayi mutane a cikin garin Yola da kewaye sannan har an kai su kotu domin yanke musu hukunci.
Ya kuma ce rundunar ta kama masu garkuwa da mutane mutum 121 sannan har ta ceto wasu daga cikin mutanen dake yankin masu garkuwa da mutane.
“A dalilin dokar kare hakin mata da yara kanana da gwamnati ta saka a jihar rundunar ta kama mutum 21 da suka ci zarafin mata da yara kanana sannan sun ceto wasu da aka yi wa fyade.
“Rundunar ta kuma kama wasu ‘yan fashi da makami da suka addabi mutane a hanyoyin Numan zuwa Gombe, Numan zuwa Jalingo da Ngurore zuwa Mayo Belwa.
Adamu ya ce manyan bindigogi kiran AK47 guda 20, bindigogi masu kiran G3, bindigan kirar single barrel guda 7 na daga cikin makaman da suka kwato daga hannun bata garin da suka kama.
Ya ce sauran makaman da suka kwato sun hada da bindigogi kirar hannu guda 11, harsasai 600, motoci 8 da dai sauran su.
Dalilin daya sa aka katse hanyoyin sadarwar wasu layukan kira a Kananan hukumomin Sokoto 14 – Tambuwal
Gwamnan jihar Sokoto Aminu Waziri Tambuwal ya bayyana wa Muryar Amurka cewa sai da suka samu amincewar ma’aikatar Sadarwa ta kasa kafin aka katse hanyoyin sadarwa a jihar.
Tambuwal Ya ce an yi haka ne saboda a toshe hanyoyin sadarwar da ‘yan bindiga ke amfani da shi wajen gudanar da ayyukan su na ta’addanci.
Kananan hukumomin da aka katse wa layukan sadarwa sun hada da  Dange Shuni, Tambuwal, Sabon Birni, Raba, Tureta, Goronyo da Tangaza.
Dama kuma an toshe layukan sadarwa a jihar Zamfara Kaf din ta saboda yan bindiga.
Ita ma jihar Katsina ta sanar da toshe layukar sadarwar a Kananan hukumomi 13 a cikin makon da ya gabata.
Gwamnan Zamfara Matawalle wanda a baya shine ya rika yin kamfen din lallai ayi sulhu da ‘yan bindiga ya dawo daga wannan rakiya inda ya ce ba ‘yan bindigan ba mutane ne masu Alkawari ba.
Tuni ya sakja hannu a takardar a ragargaje su.
Wakiliyar Premium Times, da take Sokoto ta ce lallai babu layin da ke tafiya har a cikin garin Sokoto, wato babban birnin jihar.
” Yanzu haka ina cikin garin Sokoto, kuma ina tabbatar muku cewa MTN ba ta tafiya.
Itama Airtel ba ta tafiya saida ta yanar gizo akan samu a yi kira da Airtel.
A bisa wannan bayani, dakile hanyoyin sadarwar ya shafi har da cikin garin Sokoto kenan zuwa yanzu.
INUWA BA KI ƘYAMAR KOWA: APC ta tsaida Andy Uba dan takarar gwamnan Anambra
Yayi da jam’iyyar APC ta buɗe ƙofa tsoffin kuraye na tururuwa a cikin jam’iyyar, a yanzu haka tuni jam’iyyar mai mulkin Najeriya ta bai wa tantirin ɗan duniya Andy Uba takarar gwamnan Jihar Anambra a zaɓen da za a yi nan da watanni biyu a cikin Nuwamba.
Andy Uba sananne ne ba a Najeriya har a ƙasashen waje, musamman Amurka inda ya taɓa zama, sai kuma Birtaniya, ƙasashe biyun da ya tula masu kashi mai ɗoyin mummunar harƙallar da su ka  fatattake shi.
A Ingila dai an haramta masa shiga ƙasar, saboda ya tafka laifin da mahukuntan ƙasar su ka ce “ba shi ɗabi’ar mutanen kirkin da har za a yi mu’amala da shi a ƙasar.”
Idan ba a manta ba, Andy Uba ya taɓa tsayawa takarar gwamnan Jihar Anambra, har ya ci zaɓe a cikin 2007.
Amma kuma Kotun Ƙoli ta soke zaɓen sa, bisa hujjar cewa Gwamna Peter Obi na lokacin bai cika wa’adin sa a kan mulki ba.
A wancan lokacin dai Andy Uba ya fito takara ne a ƙarƙashin PDP.
A Amurka an kama Andy Uba da kuɗi dala 170,000 cikin 2003, waɗanda ya yi sumogal a cikin jirgin Shugaban Ƙasa, a lokacin da su ka raka Olusegun Obasanjo halartar taron Majalisar Ɗinkin Duniya.
Jami’an Amurka sun tuhume shi da laifin ƙin bayyana kuɗaɗen a Filin Jirgin JF Kennedy da ke New York.
Bayan sun ƙwace kuɗaɗen waɗanda ya rigaya ya damƙa wa wata farkar sa mai suna Lauretta Mabinton, sun kuma ƙwace wata dalleliyar Marsandi SL500, wadda Lauretta ta saya dala 91,262.50 da ta ke shirin aiko wa Andy Uba da ita a Najeriya.
Irin yadda Andy Uba ya samu karɓa a Fadar Shugaban Ƙasa da kuma a hannun manyan ‘yan siyasar Anambra, zai yi wahala a ce bai lashe zaɓen gwamna a Jihar Anambra ba.
Idan hakan ta tabbata, APC ta damƙa Jihar Anambra a hannun gogarman harƙallar 419 kenan.
Hakan na faruwa ne a daidai lokacin da Shugaba Muhammadu Buhari ya yi azarɓaɓin karɓar Femi Fani-Kayode zuwa APC a Fadar Shugaban Ƙasa, tun ma kafin ya yanki rajistar shiga jam’iyya a mazaɓar ƙauyen su.
Yadda mutanen Tangaza suka kutsa cikin ofishin ‘yan sanda suka fiddo ‘Yan bindiga suka babbake su
Jim kadan bayan ‘yan bindiga sun kashe wasu mutum biyu sannan sun yi garkuwa da wasu a garin Tangaza, jihar Sokoto, Jami’an ‘yan sanda da ‘yan banga sun bi sahun su inda suka kama wasu daga cikin su bayan sun yi arangama da wasu sun kashe mutum biyu.
Mazauna garin Tangaza, sun fusata bayan aukuwar abin suka taru da makaman su tare da yan sanda suka bi sahun maharan.
Cikin Ikon Allah kuwa sun samu nasarar cafke wasu mahara kusan 10 suka kuma kawo su ofishin ‘yan sanda.
Sai dai bayan ‘yan sanda sun kawo su ofishin su a Tangaza, sai mutanen gari suka dunguma ofishin ‘yan sandan domin suka bukaci ‘yan sandan su basu yan bindigan su kashe su kawai domin basu da amfani.
DPOn ‘Yan sandan ya ki yarda da wannan bukata ya amma kuma daga baya da suka nemi babbake ofishin ‘yan sandan, da karfin tsiya suka kutsa cikin ofishin suka fiddo su.
A karshe dai sun tara su waje daya suka babbake su kaf din su.
GYARAN DOKAR ZAƁE: Har yanzu Majalisar Tarayya ba ta amince da wasu manyan muradai ba – INEC, Yiaga Africa
Hukumar Zaɓe ta Ƙasa (INEC) da ƙungiyar Yiaga Africa sun bayyana cewa har yanzu Majalisar Tarayya ba ta amince da wasu muhimman buƙatu da aka tura mata ba dangane da yi wa Dokar Zaɓe garambawul.
Sun bayyana haka ne a ranar Juma’a a wajen taron masu ruwa da tsaki kan lamarin gyaran Dokar Zaɓe, wanda Yiaga Africa da haɗin gwiwar Majalisar Tallafa wa Tsarin Dimokiraɗiyya a Nijeriya na Tarayyar Turai, wato ‘European Union Support to Democratic Governance in Nigeria Project’ (EU-SDGN) a Abuja.
Babban Kwamishinan INEC kan Yaɗa Labarai, Mista Festus Okoye, wanda Mataimakin Daraktan Tsara Dokoki na INEC, Mista Oluwatoyin Babalola, ya wakilta, ya ce hukumar ta lura da wasu ‘yan matsaloli a ƙudirin yi wa Dokar Zaɓen garambawul duk da yake abuvuwa ne na cigaba.
Okoye ya ce a bisa hakan, hukumar ta kawo shawarar gyararraki kimanin 98 da za a yi wa Dokar Zaɓen amma ba dukkan su aka amince da su ba, misali batun sakin kuɗi da wuri, shirya jadawaɗin aikin rajistar masu zaɓe da wuri, da sauran su, waɗanda ba a amince da su ba tukuna, duk da yake an ɗan samu cigaba.
Ya ce, “Ƙudirin ya ba mu ikon mu yi amfani da na’urar karanta kati mai ƙwaƙwalwa (smart card readers) da sauran kayan kimiyya da zaɓe ta hanyar intanet and amma kuma ƙudirin daga Majalisar Dattawa bai ba mu ikon mu aike da sakamakon zaɓe ba.
“Duk da waɗannan abubuwan, akwai waɗansu sassa da ba a amince da su ba kuma mun yi amanna da cewa idan aka amince da su, zai taimaka wajen haɓaka ingancin zaɓe.
“A Sashe na 68 na Dokar Zaɓe, hukumar ta buƙaci a karɓi shawarar sake nazarin bayyanawa tare sa dawo da sakamakon zaɓe daga jami’an kawo sakamako (returning officers) wanda aka yi ba bisa ƙa’ida ba, kamar misali bayyana sakamakon da aka yi ta hanyar tilastawa a sake duba shi, amna ba a amince da wannan ba.
“Na biyu, mun buƙaci cewa a sauya mana Sashe na 143 na Dokar Zaɓe wanda ya ba suk wani mai cin moriyar zaɓe da aka soke damar ya ci gaba da riƙe muƙami har zuwa lokacin da aka gama shari’ar ɗaukaka ƙara saboda kada mu dinga bada satifiket ɗin amincewa da wanda aka zaɓa mu na kuma sakewa.
“Haka kuma hukumar ta kalli batun aikawa da sakamako a matsayin babban al’amari, hanyar fasaha na ƙara bunƙasa, idan an aika da sakamakon zaɓe, zai inganta sahihancin zaɓe kuma ya rage yin katsalandan, amma ba a amince da waɗannan ɗon ba.’’
Daraktar Shirye-shirye ta Yiaga Africa, Cynthia Mbamalu, ta yaba wa ƙudirin neman garambawul ɗin saboda wani cigaba da aka samu a wasu sassa kamar misali wajen shigar da kalmar da ta shafi jinsi wato “shi ko ita”, da tura kuɗi da wuri don tabbatar da ingancin gudanarwar INEC, sassauƙan tsarin rajistar masu zaɓe, shigo da naƙasassu, da sauran su.
Saboda haka Mbamalu ta yi kira ga shugabannin Majalisar Tarayya da su gaggauta kafa kwamitocin tuntuɓa da za su zauna su fito da ƙasida ɗaya kan ƙudirin yi wa Dokar Zaɓen garambawul kamar yadda aka riga aka zartar.
Mbamalu ta ce ta hanyar yin hakan, ana ba ‘yan majalisar shawarar su sake duba matsayar su kan wasu daga cikib  shawarwarin da jama’a da masu ruwa da tsaku su ka kawo masu, waɗanda an tsallake wasu, of ki an siyasantar da su  ko sun zama abin muhawara.
Ta ce abu muhimmi shi ne tilas ne kwamitin tattaunawar ya yanke hukunci a bisa muradin jama’ar ƙasa wajen amincewa da gyarw-gyare inda dukkan zaurukan majalisar biyu su ka ɗauki mabambantan ƙudiri don ganin an riƙa yin zaɓuɓɓuka fisabilillahi.
Dakta Ajibola Basiru, shugaban kwamiyin yaɗa labarai na Majalisar Dattawa, ya yaba wa Yiaga Africa saboda tsarin da ta fito da shi, ya ƙara da cewa hanya ɗaya da za a ci gaba da multin dimokiraɗɗa ita ce su tabbatar da cewa akwai nagarta da karɓuwa ga jama’a wajen aikin dimokiraɗiyya wanda shi ne ya kawo mutane zuwa kan dokin shugabanci.
Yadda ƴan bindiga suka dira garin Tangaza kamar za su garkuwa da mutane ashe abinci suka zo biɗa
Ƴan bindiga masu yawa dauke da manyan makamai sun dira garin Tangaza, karamar hukumar Gidan Madi da ke jihar Sokoto ranar Juma’ a da dare suka suka farfasa shaguna suna ɗibar abinci.
Majiya da dama sun shaida cewa maharan sun ɗauki mintina 40 suna kwasar kayan abinci da duk wani abu na ci da suka gani.
” Muma abin ya bamu mamaki domin sun shigo garin bisa babura suna ta harbe-harbe amma kuma basu harbi kowa ba.
Shaguna da gidaje suka shiga suka rika jidar abinci da kayan abinci.
Basu kashe mutum ko ɗaya sannan basu sace kowa ba.
Sun dai ɗibi kayan abinci ne suka yi tafiyar su.
Wani Aminu Sodangi da ya iske maharan a garin Tangaza ya kara da cewa ” Lallai maharan ba su ji wa kowa rauni, kisa ko kuma sace wani ba, abinci suka sata.
Da alama dai yunwa ce to koro su daga cikin daji suka fito neman abinci karfi da yaji.
Mahara a yankin Arewa Maso Yammacin kasar nan ba su ji da daɗi yazu domin gwamnatin Tarayya  ta saka su a gaba ta na ragargazar su.
Zama a cikin dazukan ma yanzu yana neman ya gagaresu domin sojoji farautar su suke yi yanzu.
Kotu ta yanke wa wani matashi da ya kwarara wa dan sanda ashar a Abuja tarar naira 500,000
Rundunar ‘yan sandan babban birnin tarayya Abuja ta kama wani matashi mai shekara 28 sannan ta maka shi a kotu bisa laifin kwarara wa wani dan sanda zagi a lokacin da ya ke aiki.
‘Yan sanda sun maka matashin mai suna Lekan Sebanjo a kotun Karu Grade1 ranar Juma’a.
Bayan sauraren karar da ‘yan sandan suka shigar alkalin kotun ya kama Sebanjo da laifin hana jami’an tsaron gudanar da ayyukan su.
Sai dai kuma Sebanjo ya musanta aikata haka.
Lauyan da ya shigar da karar Ayotunde Adeyanju ya ce hakan ya faru ranar 15 ga Agusta.
Adeyanju ya ce  a wannan rana ‘yan sanda sun kama Sebanjo bayan sun tsayar da motarsa domin binciken takardun sa da abubuwan dake ke cin motar.
“Fitowar sa ke da wuya sa Sebanjo ya rika surfa wa dan sandan zagi.
Ta inda ya ke shiga ba ta nan yake fita ba.
Alkalin kotun Anas Isa ya bada belin Sebanjo akan naira 500,000 tare da gabatar da wadanda za su tsaya masa biyu.
Za a ci gaba da shari’a ranar 6 ga Oktoba.
Mahara sun kashe shugaban Miyetti Allah a jihar Kaduna
Sakataren kungiyar Makiyaya ta kasa Haruna Tugga ya bayyana a wata sanarwa ranar Juma’a cewa wasu ‘yan bindiga sun kashe shugaban kungiyar Miyetti Allah na Karamar hukumar Lere bubakar Danbardi bayan sun yi garkuwa da shi na tsawon makonni biyu.
Tugga ya ce maharan sun bukaci a biya su kudin fansa naira miliya 20 amma kuma iyalan marigayin suka ce ba su da shi.
Bayan harhadawa da suka yi suka samu naira 250,000 suka kuma kai wa maharan, bayan sun karba sai suka kashe shi kuma.
” Sun jefar da gwar sa a a mahadar Saminaka-Mariri-Zangon Kataf.
Akarshe tugga ya ce kungiyar Miyetti Allah ta kasa ta tura tawagar jaje ga iyalai da ‘yan uwa marigayin.
Sannan kuma yayi kira ga jami’an tsaron jihar Kaduna su gaggauta kamo wadanda suka  kashe Danbardi.
Sanatan APC ya koka da yawan tulin bashin da Buhari ke ciwowa, da yadda Majalisa ke gaggawar amince masa
Sanata Ali Ndume daga Jihar Barno ya nuna matuƙar damuwa ganin yadda Shugaba Muhammadu Buhari ke giringiɗishin yawan ciwo bashi.
Ndume ya kuma nuna damuwa ganin yadda Majalisar Dattawa a koda yaushe ta ke rawar-jikin amincewa da dukkan buƙatu da dalilan ciwo bashin da Buhari ke gabatarwa a Majalisa.
Sanatan ya ce abin haushi da takaici, har yanzu babu wasu muhimman ayyukan raya ƙasa birjik a ƙasa da za a iya tinƙaho da su, waɗanda za a ce an gina su ne daga cikin maƙudan kuɗaɗen bashin da ake ciwowa.
Ndume ya yi wannan tsokaci a lokacin da ya ke ganawa da manema labarai a ranar Alhamis, a Abuja.
Sanatan ya na magana ne dangane da bashin da Buhari ya aiko neman amincewar Majalisar Dattawa domin ya ciwo, waɗanda kuɗaɗen a yanzu za su iya kai naira tiriliyan 2.2.
Kuma dama ana bin Najeriya bashin Naira tiriliyan 33.
Yayin da PDP ke cewa bashin da Buhari zai ƙara ciwowa zai ƙara burma ‘yan Najeriya cikin ƙuncin rayuwa, APC kuwa cewa ta ke yi bashin “alheri zai zama ga ƙasar nan.
Da kuma inganta rayuwar ‘yan ƙasar su kan su.
“Ni ba masanin kuɗaɗe ba ne.
Amma batun gaskiya ba karɓo bashin ne matsala ba.
Inda matsalar ta ke shi ne abin da za a yi da kuɗaɗen da kuma yadda za a riƙa kulawa da su.”
Ndume ya ce akwai basussukan da na tilas ne, akwai kuma waɗanda ake ciwowa haka kawai don giringiɗishi.
“Akwai ƙarancin kayayyakin inganta rayuwa a faɗin ƙasar nan.
To kuma mu na jin nan a Abuja da kuma a bakin sauran jama’a cewa idan aka fitar da kuɗaɗe, sai a rasa abin da ake yi da su.
Domin babu wani abin a zo a gani da za a iya shaidawa.”
Haka nan kuma Ndume ya nuna ɓacin rai ganin yadda idanun Majalisar Dattawa ke rufewa su riƙa gaggawar amincewa da dukkan buƙatun ciwo bashi da Buhari ke aika masu neman amincewar su.
Farkon watan Agusta Kwamitin Harkokin Kuɗaɗe na Majalisar Tarayya ya nuna damuwa kan tulin bashin da Najeriya ke ciwowa.
Sai dai kuma a cikin makon da ya yi ƙorafin ne, sai Ministar Harkokin Kuɗaɗe ta ce tulin bashin ba mai kumbura ciki ba n.
Ministar Harkokin Kuɗaɗe Zainab Ahmed ta bayyana cewa har yanzu bashin da Najeriya ke ciwowa bai kumbura mata cikin da zai iya fashewa ba.
Ministar ta ce har yanzu Najeriya ba  ta tsallake ƙa’idar Gejin Tattalin Arzikin Cikin Gida na ba, inda ta ce har yanzu bashin bai wuce kashi 23 bisa 100 ba.
Zainab ta yi wannan bayani ga manema labarai a Abuja a ranar Litinin.
Gwamnatin Buhari ta samar wa mutum miliyan 12.5 tsaftacen ruwa a Najeriya – Minista Adamu
Ministan Albarkatun Ruwa Suleiman Adamu ya bayyana cewa gwamnatin shugaba Muhammadu Buhari ta samar wa mutum miliyan 12.5 ruwan fanfo a Najeriya.
Adamu ya fadi haka ne a taron horas da ma’aikatan hukumar ruwa da aka yi a Abuja ranar Alhamis.
Adamu ya ce samar da ruwan fanfo wa mutane da gwamnati ta yi nuni ne cewa wannan wannan gwamnati ta yi matukar maida hankali wajen samar wa mutanen kasar ababen more rayuwa a koda yaushe.
Ya ce samar da ruwan fanfo ya rataya ne a kafaddun sassan gwamnati.”Gwamnatin tarayya ta tara ruwa a cikin dam 200 dake fadin kasar nan, gwamnatocin jihohi da na kananan hukumomi za su samar da ruwa wa birane da kauyuka.
“A rana dam dam din dake fadin kasar nan kan saki lita 146,669,125v wa mutum miliyan 12.5 na tsawon shekara 6.
Bayan haka darekta-Janar din hukumar ruwa ta kasa NWRI farfesa Emmanuel Adanu ya yi kira ga gwamnati da ta tsaro hanyoyin da za su taimaka wajen samar da ruwan fanfo mai dorewa.
Wani darekta a hukumar Martins Eduvie shima ya yi kira ga gwamnati da ta tsara hanyoyin da za su taimaka wajen ganin ruwan da ake tsatsowa daga ƙasa ya dore.
Buhari ya yi abinda na ga cewa komawa APC ne kawai zan yi in saka masa – In Ji Fani Kayode
Tsohon ministan Sufurin Najeriya kuma jigo a jam’iyyar PDP a da, ya bayyana cewa yadda zai iya saka wa irin Nasarorin da gwamnatin Buhari ta samu kenan dawowa da jam’iyyar APC da yayi.
Idan ba a manta ba Fani-Kayode ya koma jam’iyyar APC a yau Alhamis inda bayan haka suka dunguma suka garzaya fadar shugaban kasa domin a yi masa wankar tsarki.
Gwamnan Jihar Zamfara Bello Matawalle, Sakataren gwamnatin Tarayya, Boss Mustapha da Shugaban riko na jam’iyyar Mala Buni suka raka Fani Kayode fadar shugaban Kasa.
A jawabin da yayi wa manema labarai a fadar shugaban kasa, Kayode ya bayyana cewa ya dawo jam’iyyar APC ne saboda ya hada hannu da gwamnatin Buhari domin ci gaban Kasa.
” Buhari ya taka rawar gani a kasar nan musamman a fannin harkar samar da tsaro.
Wannan ya sa dole ire-iren mu mu zo mu hadu wuri daya domin a ci gaba da samun nasara a abubuwan da gwamnati ta sa a gaba.
” Ita dama siyasa haka ta gada, duk inda kaga nan ne ci gaba ya karkata ga toh  a matsayin ka na dan kasa, idan har kana da kishin kasa, sai ka zo a hadu wuri guda domin ci gaban kasar.
Gwamnan Yobe Mala Buni ya bayyana cewa, shugaba Buhari ya yi matukar Farin cikin wannan gagagimin kamun da APC ta yi.
Jami’ar Ilori da jam’ar Maiduguri ne jami’o’in Arewa biyu cikin 10 da suka fi dibar ɗalibai a bana
Cikin ɗalibai 551,553 da suka samu shiga jami’o’in Najeriya a 2020, jami’ar Ilori da Maiduguri ne suka fi dibar ɗalibai mafi yawa a shekarar zangon karatu ta 2020.
Ɗalibai 13,634 cikin duka ɗaliban kasar nan da suka samu gurbin karatu a jami’o’in kasar nan ska shiga jami’ar Ilori.
Sai kuma jami’ar Benin  dake bi mata.
A 2020, ɗalibai 12,336 suka samu gurbin karatu a jami’ar Benin.
Na ukun su shine jami’ar Maiduguri.
Duk da matsalolin Boko Haram da jihar Barno ke fama da shi, jami’ar Maiduguri ce ta uku wajen baiwa dalibai guraben karatu.
Ɗalibai 11,416 suka samu adimishan a jami’ar.
Kwalejin Kimiya da Fasaha
Kwalejin Kimiya da fasaha ta Kaduna wato Kaduna Polytechnic ne kwalejin da ya fi dibar dalibai a 2020.
Kwalejin ya dibi dalibai 7,740 a 2020. daga shi sai kwalejin Yaba Tch dake Legas, da ya dibi dalibai 3,651
Kwalejin Kimiyya da Fasaha ta Jihar Legas dalibai 2,461 students; Kwalejin Kimiyya da Fasaha ta Ilaro Dalibai, 2,422; Kwalejin Kimiyya da Fasaha ta Ibadan Dalibai , 2,497; Kwalejin Kimiyya da Fasaha ta Offa, dalibai 2,249; Kwalejin Kimiyya da Fasaha ta Bauchi, 2,372; Kwalejin Kimiyya da Fasaha ta Oko, 2,079; Kwalejin Kimiyya da Fasaha ta Ado-Ekiti, 2,046; Akanu Ibiam, dalibai 2,004.
A kwalejojin Ilimi kuma Kwalejin Ilimi ta gwamnatin tarayya dake Zaria ce ta fi dibar dalibai a wannan shekara, ta dibi dalibai 5,853; Ta Gombe,dalibai 4,179; Ta Kano, Dalibai 4,090; Ta Pankshin, 3,653; Ta gidan waya kuma, 3,567.
Gwamnatin Buhari za ta kashe Naira biliyan 38.4 domin kammala titina a jihohi biyar
Gwamnatin Tarayya ta amince a kashe Naira biliyan 38.4, domin kammala wasu ayyukan titinan da aka bayar a lokacin gwamnatin Jonathan, amma ba a biya wasu kuɗaɗen ba, wasu ayyukan kuma ba a fara ba saboda rashin kuɗi a lokacin.
Minsitan Ayyuka da Gida Babatunde Fashola ne ya bayyana wa manema labarai haka, a Fadar Shugaban Ƙasa, bayan kammala taron Majalisar Zartaswa a ranar Laraba.
Fashola ya ce ayyukan titinan ba sabbi ba ne, duk waɗanda aka bayar da kwangilar su ne a lokacin gwamnatin Jonathan, amma ba a biya kuɗaɗen ba.
Wasu kuma ko farawa ba a yi ba, saboda rashin kuɗi.
“Za a kammala ayyukan amma yawancin su duk sai da aka sake duba yarjejeniyar kwangilar, aka yi ƙarin kuɗaɗe, saboda tsadar kayan aiki tsakanin 2014 zuwa yanzu.”
Daga cikin titinan da Fashola ya bayyana, akwai aikin kilomita 13 a kan titin Anacha zuwa Owerri har ya dangana da Nnewi a jihar Anambra.
“An bayar da kwangilar tun cikin 2011, amma ba a biya kuɗin kwangilar ba.
Yanzu an amince a biya domin a ƙarasa aikin, bayan an sake bibiyar kuɗaɗen aikin zuwa Naira miliyan 488,980,891.
“Sai kuma aikin titi mai tsawon kilomita 20 wanda ya haɗa da maida titin zuwa Yenagoa mai falan-biyu har zuwa Otuake.
“Tun cikin Disamba, 2014 Gwamnatin Jonathan ta bayar da aikin, amma ya samu tsaiko saboda hare-haren ‘yan takifen Neja-Delta da kuma ƙarancin kasafin kuɗi.” Inji Fashola.
IDAN DAMBU YA YI YAWA: ‘Za a ƙara narka maƙudan kuɗaɗe a gina gadoji da ƙananan titina a babban titin Legas zuwa Ibadan’ – Fashola
Ministan Ayyuka da Gidaje Babatunde Fashola ya bayyana cewa za a gina gadoji guda uku da kuma wasu ƙananan titina (interchange) da masu ƙananan motoci za su riƙa bi domin kauce wa cinkoso a babban titin Legas zuwa Ibadan.
Fashola ya yi wannan bayani a lokacin da ya ke duba aikin titin a ranar Laraba.
Ya ce idan aka kammala aikin gadojin da ƙananan titinan kauce wa cinkoson, za a samu sauƙi ko ma a kawar da cinkoson motocin baki ɗaya a kan babbar hanyar.
Ya ce, “ganin cewa manyan motoci ne ke haddasa cinkoson, to idan aka kammala gina gadojin uku da titinan kauce wa cinkoso, masu ƙananan motoci, musamman masu yankewa zuwa wuraren ibadu da masu gaggawar zuwa makarantu kamar jami’a, sun samu hanyoyin waske wa duk wani cinkoso kenan.
Kuma hakan zai magance cinkoson shi kan sa.”
Wurare uku da ake gina gadojin sun haɗa da Makun, MFM da kuma Lotto (Mowe) duk a kan babban titin Abuja zuwa Ibadan.
Yayin da ya haɗu da Gwamna Dapo Abiodun na Jihar Ogun a wurin da ake aikin Gadar Lotto, Fashola ya roƙi Gwamna cewa ya na so Gwamnatin Jihar Ogun ta ba Gwamnatin Tarayya damar keta daji da filayen da za a yi aikin, domin aikin ya shigo cikin jihar Ogun.
Ya ƙara da cewa aƙalla a kullum motoci 40,000 na karakaina a kan titin Legas – Ibadan.
Saboda akwai wajibcin kawar da cinkoso a kan titin.
Gwamna Dapo Abiodun ya jinjina wa Fashola, kuma ya yi albishir cewa gwamnatin sa a shirye ta ke ta bayar da damar yin ayyukan a jihar ta.
Sojojin Najeriya shida sun ji rauni a wani gumurzu da Boko Haram ɓangaren ISWAP
Aƙalla sojojin Najeriya shida ne aka tabbatar cewa sun ji raunuka a wata arangama da su ka yi da ‘yan ta’addar Boko Haram, ɓangaren ‘yan ISWAP.
Wata majiya wadda ke da bayanin abin da ya faru, ta ce sojojin sun fita sintirin kakkaɓar ‘yan ta’adda ne a safiyar ranar Laraba a kewayen Burimari, wani ƙauye da ke cikin Ƙaramar Hukumar Ngazai ta cikin Jihar Barno, a lokacin da su ka ji raunukan.
Daga nan aka gaggauta maida su a sansanin sojoji na garin Gajiran.
Wannan hari da aka kai wa sojojin ya zo ƙasa da sati ɗaya bayan harin da ‘yan bindiga su ka kai wa sansanin sojoji a Zamfara, har su ka kashe wasu sojojin, su ka raunata wasu.
A harin na Zamfara dai an tabbatar da mutuwar sojoji 12 da kuma jikkata wasu sojojin su uku, wanda aka yi a Sansanin Sojoji da ke Mutumji, cikin yankin Ɗansadau.
Hare-haren na faruwa a lokacin da kuma a gefe ɗaya ake bada rahoton cewa daruruwan ‘yan ta’adda na miƙa wuya, su na yin saranda ga sojojin Najeriya.
Yayin da Boko Haram ke ci gaba da kai hare-hare, sau da dama Shugaba Muhammadu Buhari na ɗaukar alƙawari da shan alwashin daƙike matsalar tsaro a ƙasar nan.
A ciki wannan hali ne kuma ‘yan bindiga su ka yi garkuwa da Sarkin Bunguɗu na Jihar Zamfara, wanda su ka kama a kan titin Kaduna zuwa Abuja.
An kuma tabbatar da rahoton ‘yan bindiga sun shiga ƙauyen su Kakakin Majalisar Zamfara, su ka ƙone gidaje da dama, ciki har da gidan Kakakin Majalisar na Zamfara.
Nan da ƴan kwanaki kaɗan shafin Tiwita zai dawo aiki a Najeriya – Lai Mohammed
Ministan yaɗa labarai, Lai Mohammed ya bayyana cewa nan da kwanaki kaɗan masu zuwa, shafin Tiwita zai dawo da ci gaba da aiki a Najeriya.
Minista Lai ya bayyana haka ne a zantawa da manema labarai da yayi bayan taron majalisar Zartaswa ta Kasa da aka yi a fadar shugaban Kasa.
Lai ya ce ba za a ɗauki tsawon lokaci ba tiwita zai dawo aiki a Najeriya.
” Tattaunawar da muka yi da tiwita ya nuna lallai nan ba da dadewa ba zai dawo aiki a kasar nan.
Idan ba a manta ba, gwamnatin tarayya ta dakatar da Tiwita daga aiki a Najeriya tun a watan Yuni, saboda cin fuska da ya yi wa shugaban kasa, Muhammadu Buhari.
Kamfanoni da dama sun koka kan dakatar da tiwita ɗin da aka yi cewa hakan ya kawo musu cikas a ayyukan su.
Ƴan bindiga sun sace Sarkin Bunguɗu a hanyar Abuja zuwa Kaduna
Ƴan bindiga sun buɗe wa tawagar motocin sarkin Buguɗu, Maimartaba Hassan Attahiru a Hanyar Abuja zuwa Kaduna.
Jaridar Daily Nigerian wacce ta wallafa labarin ta bayyana cewa maharan sun buɗe wa motocin sarkin wuta ne da dole suka tsaya daga nan kuma suka sace shi.
Majiya ta shaida wa jaridar cewa ƴan bindigan sun ritsa da basaraken ne a daidai kamfanin Olam da bai wuce kilomita 30 zuwa garin Kaduna ba.
‘Yan bindiga sun kashe Soja daya, sun sace malamin jami’a, matar aure da yara 8 a Zariya, jihar Kaduna
‘Yan bindiga sun sace malamin jami’ar jihar Kaduna Ahmed Buba a zariya tare da ‘ya’yan sa shida ranar Litinin.
Bayan haka sun harbi wani Soja mai suna Ebuka Okechukwu, wanda ya rasu a asibiti saboda raunukan da ya samu a jikin sa.
Sannan kuma ‘yan bindiga sun shiga gidan makwabcin Buba suka sace matarsa Rabi Isya, da ‘ya’yan ta biyu.
Sai dai kuma ba su yi nisa ba jami’an tsaro suka diran musu.
Amma kuma saboda karfin makamai da suka zo da shi sur arce wa jami’an tsaro amma kuma an ceto yara shida cikin 8 din da suka sace.
Wani mazaunin garin Haruna shika ya ce an ceto yaran a unguwar Kasuwan Da’a dake Karamar hukumar Zariya.
Ya ce maharan sun kai mutum 30 dauke da manyan bindigogi.
Yadda Ɗa ya rika ɗirkawa mahaifiyar sa ciki har sau uku a jihar Kwara
Rundunar tsaro na Sibul Defens a jihar Kwara NSCDC ta kama wani matashin saurayi da ya rika dirka wa mahaifiyarsa ciki har sau uku a jihar a jihar Kwara.
Kakakin rundunar Babawale Zaid Afolabi ya ce Adamu da mahaifiyarsa Fati Sime sun haifi ‘ya’ya uku tare.
“A ranar 09 ga Satumba 2021 dagacen kauyen Moshe dake karamar hukumar Kaiama Malam Bandele ya kawo kara a ofishin jami’an tsaro cewa an kama Adamu Sabi Sime da mahaifiyarsa Fati Sime suna lalata kuma har sun haifi ‘ya’ya uku tare.
” Daya daga cikin ‘ya’yan Fati ya tabbatar wa jami’an tsaro abinda ya auku tsakanin babban dan da mahaifiyar su.
Babawale ya ce sakamakon binciken da jami’an tsaro suka gudanar ya nuna cewa Adamu da Fati ‘yan kasar Benin ne Kuma sun shigo Najeriya ba tare da izini ba.
Ya ce rundunar NSDCD ta damka Adamu da Fati ga hukumar NIS domin ci gaba da gudanar da bincike akai.
TASHIN HANKALIN ZAMFARA: ‘Yan bindiga sun sako ɗaliban Maradun 75 bayan kwana 12 da kwashe su
An tabbatar da kuɓutar ɗalibai 75 na Makarantar Sakandaren Je-ka-ka-dawo ta Ƙaya da ke cikin Ƙaramar Hukumar Maradun a Jihar Zamfara.
An saki ɗaliban 75 bayan sun shafe kwanaki 12 a hannun ‘yan bindiga.
Makonni biyu ne wannan jarida ta buga labarin yadda aka sace ɗaliban a Maradun, mahaifar Gwamna Bello Matawalle na Jihar Zamfara.
Bayan san sako su dai an zarce tare da su da wani malamin su ɗaya zuwa Gidan Gwamnanti, inda Gwamna Matawalle ya gana da su.
“An tabbatar da cewa an sako ɗalibai 75 da ‘yan bindiga su ka yi garkuwa da su, makonni biyu da su ka gabata a Ƙaya, cikin Ƙaramar Hukumar Maradun ta Jihar Zamfara.”
An sako ɗaliban a daidai lokacin da sojoji ke ɓarin-wuta a cikin dazukan Zamfara a kan ‘yan bindiga.
Cikin makonni biyu ne aka rufe kasuwanni da kuma hana zirga-zirgar kayan abinci da dabbobi a jihar.
An kuma hana saida fetur ga masu galan da jarka.
Bello Matawalle ya bayyana cewa ba zai yi sulhu da ‘yan bindiga ba.
Ya ce babu sauran sasantawa da ‘yan bindiga, tsakanin mu da su sai kisa kawai, inji Matawalle.
Gwamna Bello Matawalle na Jihar Zamfara ya bayyana cewa daga yanzu Gwamnatin Jihar Zamfara ba za ta sake nema ko yarda ta yi sulhu da ‘yan bindiga ba.
Ya ce saboda an sha yi masu wannan tayin a baya, kuma su na karya alƙawari da saɓa yarjejeniyar da aka yi da su.
Da ya ke magana a Gusau, Matawalle ya ce maimakon a yi sulhu da su, ya na kira ga jami’an tsaro su ci gaba da zaƙulo kamar ɓeraye a cikin daji, su na rafke su kawai.
“Gwamnati na ba za ta sake bai wa ‘yan bindiga afuwa ba, saboda an sha yi masu afuwa a baya, amma su na tayar da tubar su.”
Daga nan sai ya roƙi al’ummar jihar Jigawa su ƙara juriya da haƙuri tare da goyon bayan tsauraran matakan da jami’an tsaro ke ɗauka, su na zaƙulo ‘yan bindiga domin a dawo da dawwamammen zaman lafiya a yankin.
Matawalle ya ce luguden wutar da sojoji ke yi masu a yanzu, ya yi tsamarin da har ‘yan bindiga sun turo ‘yan aike, su na roƙon a yi sulhu tsakanin su da gwamnatin jiha.
Ya ce ‘yan aiken da ‘yan bindiga su ka tura masa sun shaida masa cewa sun tuba, sun daina garkuwa da kai hare-hare.
Yanzu sulhu su ke nema su yi tsakanin su da gwamnati.
Ya ce a yanzu ‘yan bindiga masu yawan gaske sai arcewa su ke yi daga jihar Zamfara, sakamakon ruwan wutar da sojoji ke yi masu babu ƙaƙƙautawa.
Ya ce ‘yan siyasa su daina taimaka wa ‘yan bindiga ko ta wace hanya.
“Yan siyasa su ji tsoron Allah.
Su daina sayen babura su na raba wa mutanen da ke sayarwa ga ‘yan bindiga su amfani da su wajen kai hare-hare.”
Matawalle ya ce Gwamnatin Jihar Zamfara za ta hukunta duk wani da aka samu ya na taimaka wa ‘yan bindiga, ko ya na sayen babura ana sayar masu.
Gwamnatin Jihar Zamfara dai ta kafa tsauraran dokokin taƙaita safarar kayan abinci, fetur da dabbobi da kuma dakatar da cin kasuwannin mako-mako, duk domin a samu sauƙin hana kai wa mahara kayan abinci da toshe masu hanyoyin samun makamai da kuɗaɗe.
ANA WATA GA WATA: ‘Yan bindiga sun ragargaza sansanin Sojoji a Zamfara, sun kashe jami’ai 12
Majiya ta shaida wa PREMIUM TIMES cewa mahara sun dira sansanin sojojin dake Mutumji, Karamar hukumar Dansadau ranar asabar sun kashe sojoji da yan sanda.
Wannan harin yayi sanadiyyar rayukan sojojin sama 9, ‘yan sanda biyu da sojan kasa 1.
Bayan kashe jami’an tsaro da ‘yan bindiga suka yi, sun kwashe makaman sojojin da suka kashe sannan suka banka wa sansanin wuta gabadayan sa.
A cikin makon jiya, yan bindiga sun baro jirgin yaki dake musu aman luguden wuta daga sama.
Sai dai kuma rundunar sojin sama ta sanar cewa direban jirgin bai ji rauni ba.
Dalilai 10 da suka sa ba za a iya yin hannun riga da Korona ba sai dai a hakura da zaman ta kawai – Manazarcin Kwayoyin Cututtuka
Dalilai 10 da su sa ba za a iya yin hannun riga da Korona ba sai dai a hakura da ita – Manazarcin Kwayoyin Cututtuka
Wani masanin ilimin kwayoyin cutar ‘Virus’ kuma malamin koyar da darasin ‘Microbiology da Molecular genetics’ a jami’ar American University of Nigeria AUN dake Yola jihar Adamawa Malachy Okeke ya ambato wasu dalilai da ya ce sune za su sa a yi wahalar dakile yaduwar Korona a duniya.
A wata takarda da ya rubuta mai taken ‘Kawar da cutar korona ba abune mai yiwuwa ba sai da ko a mafarki’ Za a iya rage yaduwar cutar amma cutar ta zo ta zo amna dirshan ne.
Okeke ya ce korona ba kamar cutar Kyanda bane da aka yi nasarar kawar da shi a shekarar 1970s domin sakamakon bincike da aka gudanar ya nuna cewa korona ba cutar da za a iya kawar dashi bane cikin kankanin lokaci.
Ya ce fahimtar haka zai taimaka wa mutane wajen tsara hanyoyin da za su ci gaba da rayuwa ba tare da cutar ta na tsorata su ba ko kuma kashe su.
Ya ce wanene ke da tabbacin cewa a dalilin matakan da aka dauka domin dakile yaduwar cutar mutane za su iya ci gaba da rayuwa kamar yadda suka saba yi a baya tare da amfani da takunkumin fuska ba, bada tazara tsakin mutane da yin allurar rigakafi ba.
Babu wanda ke da wannan tabbaci.
Shi dai maganin rigakafin Korona ba warkar da mutane yake yi ba kuma ba ya bada kariyar kamuwa da ita Koronar dole kuma dai kaci gaba da tottoshe hanci da baki.
Burin  dakile yaduwar cutar ta hanyar yi wa akalla mutum biliyan 7 allurar rigakafin a duniya ba zai yiwu ba saboda yadda wasu kasashen da suka ci gaba ke boye maganin rigakafin domin hana kasashe masu tasowa samun maganin.
A lokacin da masana kimiyan suka hada maganin rigakafin babu sakamakon binciken da ya nuna cewa maganin rigakafin na hana mutum kamuwa da cutar duk da cewa an tabbatar da ingancin maganin a jikin mutum.
A dalilin haka wadanda aka yi wa rigakafin za su iya kara kamuwa da cutar sannan su yada wa sauran mutane idan ba sun ci gaba da kiyaye sharuddan gujewa kamuwa da cutar bane.
Masana ilimin allurar rigakafi sun ce kariyar da maganin rigakafin korona ke samar wa jikin mutum na dan wani lokaci, sannan sakamakon bincike ya nuna cewa kariyar da maganin rigakafi ke samar wa jikin mutum kan fara raguwa bayan watanni shida.
Kariya daga kamuwa da cutar dake cikin  maganin rigakafin da aka hada ‘messenger RNA platform’ kamar  Pfizer da Modena sun fi saurin raguwa fiye da wanda aka hada da ‘virus-vector platform’ kamar AstraZeneca, Johnson &Johnson.
Rashin hana mutum Kara kamuwa da cutar na cikin dalilin da ya sa cutar ta sake barkewa a kasashen  USA, Israel, Daular larabawa da wasu kasashen duniya.
Cutar korona cuta ce dake rikida akai akai da hakan ya sa hukumar kiwon lafiya ta duniya WHO ta gano wasu nau’ukan cutar da suka hada da ‘SARS-CoV-2’, Alpha, Beta, Gamma, Delta, Eta, Lota, Kappa da Lambda.
Har yanzu masana kimiya na gudanar da bincike domin gano wasu nau’ukan cutar da za su bullo.
Banda mutum dabobbi ma yanzu suna kamuwa da Korona, kamar su mage, kare, jemage na kamuwa da korona.
Har yanzu babu tabbacin mutum na iya kamuwa da cutar daga jikin dabba amma sakamakon bincike ya nuna cewa dabobbi na iya kamuwa da cutar daga jikin mutum.
Mafita
Okeke ya ce daya daga cikin dalilan da ya sa cutar ta ci gaba da yaduwa shine yadda aka yi watsi da kiyaye dokokin cutar.
Okeke ya yi kira ga kasashen duniya da su dawo da wadannan dokoki domin dakile yaduwar cutar.
“Kasashe kamar Israel, Netherlands, Singapore, South Korea, Australia, na cikin kasashen da suka daina amfani da dokar guje wa kamuwa da cutar.
“A dalilin haka cutar ta sake barkewa inda dole kasashen suka nemi wasu makatan da za su dauka domin samun kariya daga kamuwa da cutar.
“Darasin da ya kamata a dauka a nan shine duk da cewa akwai maganin rigakafin korona kamata yayi a ci gaba da kiyaye sharuddan gujewa kamuwa da cutar domin samun kariya.
TSANANIN NEMAN ‘DA NAMIJI: Yadda ‘Yan sanda suka ceto jariri daga hannun barauniyar Jarirai a Kano
Rundunar ‘yan sandan jihar Kano ta damke wata mata da mijinta da suka hada baki suka sace jaririn wasu a asibiti, Abdullahi Wase dake Jihar Kano.
Abubakar Sadiq da matarsa Maryam Sadiq mazauna rukunin gidaje dake Rijiyar Zaki, jihar Kano.
Wani magidanci mai suna Rabi’u Muhammad ya kawo karar bacewar jaririn sa a asibitin Muhammaed Abdullahi Wase dake Nasarawa jihar Kano ofishin yan sanda.
An gano cewa maidakin Rabiu ta haifi tagwaye a asibitin.
Surakar sa ta dauki daya tana raino sai barci ya kwashe ta a wajen zama a sibitin.
Ta farka ne ba ta ga jariri ba.
Kakakin ‘yan sandan jihar Kano Abdullahi Kiyawa ya bayyana cewa bayan an kawo karar  bacewar jaririn ofishin yan sanda, suka fantsama aiki nemo wadanda suka sace jaririn.
Ba su dade ba kuwa suka gano wadanda suka sace wannan jariri.
Maryar Sadiq ta shaida wa ‘yan sanda cewa mijinta Abubakar ne ya tilasta ta aikata wannan abu saboda tsananin neman da namiji da yake yi ruwa a jallo, Allah kuma bai bashi.
Ita Maryam Shekarar ta 22, Abubakar kuma shekara 50.
Mata ta roki kotu ta raba aurenta da mijinta saboda matsalar tabuwar hankali da ya samu
Kotun Magajin Garin Kaduna ta saurari karar da wata mata mai suna Lubabatu Ibrahim mai shekara 25 mazauniyar Rigasa, da ta nemi kotu ta raba aurenta da mijin ta Habibu Ibrahim saboda matsalar ƙwaƙwalwa da ya same shi, wato tabuwar hankali.
A zaman da kotun ta yi a wannan mako Lubabatu ta bayyana wa kotun cewa ɗan su daya da Habibu.
Ta ce Habibu na fama da matsalar farfadiya sannan idan dare yayi haka kawaibsai ya rika kwarara man ihu a gida.
“Idan abun ya motsa sai ya yi kacakaca da duk wani abu da ya kai ga
Bayan haka Lubabatu ta kara bada hujjar cewa Habibu baya iya gamsar da ita a gado inda da ya fara sai ya sauka.
“Habibu minti biyu kacal ya ke yi idan muka gamu a gado.
Na bashi shawarar ya je ya ga likita amma ya ki.
Habibu dai bai musanta duka abin da Lubabatu ta fadi akan sa ba amma ya ce yana ganin likitan mahaukata sannan yana shan maganin gargajiya domin samun kuzari wajen jima’i.
Mijin ya roki kotu kada ta raba auren sa domin har yanzu yana son matarsa.
Alkalin kotun Malam Salisu Abubakar-Tureta ya umurci ma’auratan da su gabatar da magabatan su a zaman da kotun za ta yi ranar 21 ga Satumba.
Bai kamata majalisar dokokin jihar Zamfara da gwamnatin jihar su yi wani abu wanda bai shafi matsalar tsaro jihar Ba, Daga Hamdan Shinkafi
Al’ummar wannan yanki namu Mai albarka na Arewa maso yammachin Najeriya Kasantuwar dakile sabis na waya Wanda ya haifarfa dakile dukkanin wata kafa ta sada zumunta Wanda yashafi jihar zamfara Amma zamu aikewa gwamnatin jihar zamfara Sako ta kafofin yada labarai.
Da sanyin safiyarnan Nike ganin wani rubutu wanda yash-shafi Majalisar dokokin jihar Zamfara cewa Tana tan-tance sababbin kwamishinoni da gwamnan jihar ya aike Mata a kwanakin baya Wanda wannan al’amari Yana Sosa rayuwar duk wani Mai kishin jihar Kuma Mai kokarin ganin zamfara tasamu lafiya a Sha’anin tsaron jihar.
A satukkan da suka gabata Idan baku mantaba majalisar dokokin jihar zamfara tatafi hutun sai baba tagani akan cewa Mahaifin kakakin majalisar dokokin jihar zamfara Yana Hannun masu garkuwa da mutane ajihar Wanda muka aikemasu da alamar tambaya kamar haka.
Shin duk kisan gillanda akeyiwa talakkawan jihar zamfara da garkuwa dasu da ake yi majalisar dokokin wannan jiha basuyi wannan nazarin na dakatarda zamansu har Saida akayi garkuwa da mahaifin kakakin majalisar dokokin?
Shin dukkanin rayukan da suke salwanta da talakkawanda ake garkuwa dasu Bai kamata majalisar dokokin su dauki wannan mataki bah sai yanxu da akazo akan mahaifansu ?
?
Shin majalisar dokokin jihar zamfara tanason ta bayyanawa duniya cewa rayuwar mutun Daya(01) tafi rayukka dubu(1000) da suke salwanta sakamakon harinda “Yan bindiga ke kaiwa??
Jihar zamfara tana cikin wannan Hali na rashin tabbas da Kuma rayuwar tsoro Wanda Al’ummar wannan jiha da ita kanta wannan jiha suke bukatar addu’ar Samun zaman lafiya amma majalisar dokokin wannan jiha tana Cigaba da shiraruwanta.
Miye Amfanin kwamishina Ajihar da Babu zaman lafiya ?
Miye Amfanin kwamishina Ajihar da ake fama da tashin hankulla ?
Miye Amfanin kwamishina ga Al’ummar da hankalinsu baya tattare dasuwa ?
Kamata yayi gwamnatin jihar zamfara da ta jingine dukkanin wani Al’amari a jihar Wanda yash-shafi gwamnati kokuma “Yan siyasa Tun daga (Appointment) na wasu dai-daikun mutane Harsai ankai karshen matsalar tsaron a wannan jiha.
Da Wannan Muke Kira ga gwamnatin jihar zamfara dakuma majalisar dokokin jihar zamfara da cewa Don Allah da Girman Allah sudawo cikin hayyachinsu su maida hankalinsu a wajan yaki da “Yan ta’addarnan da suka addabi wannan jiha domin ganin cewa ankai karshensu.
Matakan da gwamnatin tarayyar Najeriya karkashin jagorancin Dattijo Shugaban kasar Najeriya Muhammadu Buhari suka dauka tun daga Dakile network da kuma aikawa da sojojin sama(Nigerian Air Force)da sojojin kasa(Nigerian Army) domin yakar “Yan ta’adda a wannan jiha mataki ne da kowa yake Yabawa dashi Kuma ake Rokon Allah madaukakin sarki da yasanya wannan aiki yazama silar kawo karshen “Yan ta’addah ajihar Zamfara da Najeriya baki daya.
Allah ya zaunar da jihar mu ta zamfara da kasarmu najeriya 🇳🇬 lafiya yabamu yalwatuwar arziki da wadata yakuma Toni asirin duk Wanda yakeda hannu a wannan ta’addanchi da yake addabarmu Amin.
Hamdan Alhazzai Shinkafi (JAGABA JR)
BIDIYO: Yadda jami’in KASTLEA ya lakaɗawa wani direba dukan tsiya ya jefa shi ciki kwata a Kaduna
Wani jami’in hukumar KSTLEA ya rufe wani direba da dukan tsiya bayan kokuwa ya kaure a tsakanin su daga binciken takardun mota.
A wani bidiyo wanda wani Hosea Parah ya saka a shafin sa ta Facebook ranar Alhamis, an nuno jami’an KASTLEA din zagaye da wani direban mota, ɗaya daga cikin su da surfa masa ƙulli.
Kamar yadda yake a bidiyon jami’in KASTLEA din dai ga dukkan alamu ya fi karfi abokin fadar sa, hakan ya sa sai gwabgwabje masa baki ya rika yi, daga ƙarshe ma ya jefa cikin kwata ya kuma bishi ya ci gaba da surfarsa kamar ya samu gero.
Waɗanda suka tofa albarcin bakin su kan wannan bidiyo sun yi Allah wadai da wannan abinda wannan jami’i ya aikata.
” Yaya za ace wai mutumin da shine ya kamata ya hana amma kuma wai shine ya ke aikatawa , lallai shugabannin wannan hukuma su binciki wannan bidiyo sannan a hukunta waɗannan jami’ai.
Ita dai hukumar KASTLEA ta yi bakin jini sosai a jihar saboda irin waɗannan jami’ai da ba su daraja mutane.
Gwamnatin El-Rufai ta kafa hukumar ne domin su rika kula da hanyoyin jigar da direbobi dake bin hanyoyin.
Sai dai kuma, da yawa basu bin sharuɗɗan kada hukumar, abinda suka ga dama ne kawai suke yi.
Wasu sun yi kira ga gwamnatin jihar ta yi wa hukumar garambawul, a dauki wayayyu, waɗanda ke da ilimin da za su yi hulɗa da jama’a.
Daliban Kaduna za su koma makaranta ranar Litinin 13 ga Satumba
Kwamishinan Ilmin Jihar Kaduna Muhammed Shehu ya bayyana cewa za a bude makarantun jihar Kaduna ranar 13 ga watan Satumba bayan shafe watanni yara na gida.
Kwamishina Shehu ya fadi haka a taron marubuta harkokin ilmi da aka yi ta yanar gizo ranar Alhamis.
Kwamishina Shehu ya ce za a bude makarantun ne daga ranar Lahadi 12 ga wata, sai dai kuma ba za a koma domin karisa zangon karshe da dalibai ba su  yi ba saboda rufe makarantun da gwamnatin jihar tayi.
” Za a koma makarantun Kaduna ranar 12 ga wata.
Sai dai kuma za a fara sabon faifai ne wato zangon farko na sabon aji.
Abinda ya rage a baya za a rika yin su ta yanar gizo har a karkare, amma sabon aji dalibai za su koma.
TAƁARƁAREWAR ILMI: Boko Haram sun kashe malaman makaranta 2,295, sun ruguza makarantu 1,400 a Barno -UNICEF
Hukumar Bunƙasa Ilmin Ƙananan Yara ta Majalisar Ɗinkin Duniya (UNICEF), ta bayyana takaicin yadda a cikin shekaru 12 Boko Haram su kashe malaman makarantun zamani har su 2,295 a Barno.
Cikin wata tattai musamman da ta yi da PREMIUM TIMES, Babbar Jam’iar UNICEF a Maiduguri, Phuong Nguyen ta kuma bayyana takaicin cewa tsakanin 2009 zuwa 2020 Boko Haram sun lalata makarantu 1,400 a Barno.
Nguyen wadda ta taɓa zama wakiliyar UNICEF a Somaliya, ta ce hare-haren ta’addanci sun matuƙar durƙusar da harkokin ilmi a Arewa maso Gabas na Najeriya, musamman a jihar Barno.
“An kulle dukkan makarantun Jihar Barno daga watan Disamba 2013 har zuwa Yuni 2015.
Wannan ba ƙaramin koma-baya ba ne.
“Su ma jihohin Adamawa da Yobe sun fuskanci irin wannan matsala, an kulle makarantun ba su daɗe sosai kamar jihar Barno ba.”
Nguyen ta ce hare-haren dama kai-tsaye ana yin su ne domin a kassara harkar ilmi a jihohin, kuma sun yi mummunar illa wajen mayar da yankin, musamman jihar Barno koma-baya a ɓangaren ilmi.
Ta ce binciken baya-bayan nan da HNO ta yi ya nuna kashi 52% na ƙananan yaran jihar ba su taɓa zuwa makaranta ba.”
Nguyen ta ce dubban ɗaruruwan ƙananan yara na rayuwa maras tabbas a sansanonin masu gudun hijira, wasu babu iyaye, wasu kuma an tsallaka da su ƙasashe makwabta su na gudun hijira.
Ta nuna damuwar ta dangane da makomar yaran waɗanda ba su zuwa makaranta, musamman ma yara mata ƙanana.
Jami’ar ta UNICEF ta ce kisan malaman makaranta babban cikas ne wajen samar da ilmi, kuma wannan matsala ce ta ƙara haifar da taɓarɓarewar ilmi a yankin, musamman a jihar Barno.
Ba gaskiya ba ne wai za a doɗe hanyoyin sadarwa a Jihar Kaduna – Gwamnatin Kaduna
Kakakin gwamnan jihar Kaduna, Muyiwa Adekeye ya ƙaryata raɗeraɗin da yai yaɗawa a yanar gizo da wasu kafafen yaɗa labarai cewa wai hukumar NCC za ta doɗe hanyoyin sadarwa a jihar saboda tsaro.
Adekeye a madadin gwamnatin jihar ya ƙaryata wannan labari inda ya kara da cewa babu irin wannan magana kwatakwata.
” Gwamnatin Kaduna bata kai kukan abu mai kama da irin haka ba ga wata hukumar gwamnatin tarayya domin a doɗe hanyoyin sadarwar Kaduna ba.
Idan har irin haka ma ya zama dole gwamnati ba zata yi boyeboye za ta sanarwa mutanen jihar kai tsaye.
” Wasu ne da ba su kishin jihar suke kirkiro wannan magana sannan suka tambarin jihar domin  su kawo ruɗani a tsakanin jama’ar jihar.
Gwamnati ta ce idan bukatar hakan ma ya taso ba za ta yi kasa-kasa ba wajen bin hanyoyin da ya dacewa sannan kuma za a sanar wa jama’a a sahihan shafukan watsa labaran jihar dauke da saka hannayen mahukunta.
KASUWANCIN ‘CRYPTO’: Dalilin da ya sa ƴan Najeriya ke ƙara tsunduma, duk da  gwamnati ta haramta hada-hadar
A yanzu dai a ƙasar nan yaro na goye ne kaɗai bai san cewa hada-hadar ‘crypto’ babbar harka ce a Najeriya ba.
Ta kai ma Najeriya na a sahun gaban ƙasashen da aka fi yin hada-hadar ‘bitcoin’ a duniya.
A kullum ‘yan ‘crypto’ sai ƙara afkawa su ke cikin wannan hada-hadar samun kuɗi ba tare an sharce gumin riga ko gumin goshi ba.
Bankin CBN Ya Hana ‘Crypto’ A Najeriya, Amma An Ƙi Bari:
Babu wata doka takamaimen da ke cikin kundin tsarin mulkin Najeriya wadda ta hana kasuwancin ‘bitcoin’, sai dai kuma a farkon wannan shekara ta 2021 Bankin Najeriya (CBN), ya fitar da sanarwar hana kasuwancin crypto.
Sai dai kuma maimakon jama’a su daina, sai ma ƙara tsunduma cikin harkar su ke ta yi afujajan.
A ranar 5 Ga Fabrairu ce CBN ya fitar da kakkausar sanarwa ga Bankunan Kasuwanci na Najeriya cewa su daina mu’amala da duk wani mai sayen ƙwandalar crypto a bankunan su.
Sanarwar ta kuma gargaɗi bankunan cewa su kulle asusun ajiyar duk wani mai hada-hadar ‘bitcoin’ a bankunan su.
CBN ta gargaɗi bankunan cewa duk wani bankin da ya karya umarnin sa, za a ci shi tarar da sai ya riƙa kuka saboda tsananin yawan tarar.
Yayin da CBN ya nuna cewa bai hana mai kasadar hada-hadar ‘bitcoin’ ya yi abin da ba, amma dai ya hana bankunan kasuwanci zama tsani ko dillancin harkar, saboda cewar CBN a ƙarƙashin hada-hadar ‘crypto’ ko ‘bitcoin’ a taƙaice, ana harƙalla da haramtacciyar hada-hada da kuma damfara sosai.
Musamman domin kasuwanci ne ake yi a duhu, babu sunayen masu hada-hadar a bayyane.
Sai dai kuma wannan zare idanu da gwamnatin tarayya ta yi bai hana jama’a ƙara tinjima cikin hada-hadar ba.
‘Yan ‘Crypto’: Kome Ta Fanjama, Fanjam!
Duk da gargaɗin Gwamnatin Tarayya a ƙarƙashin CBN, ‘yan Najeriya sun ɓullo da wata hanyar hada-hadar P2P irin su Remitano.
A ƙarƙashin wannan tsari na P2P, ba za ta sayi BTC da Naira ba, sai dai ka saya daga hannun wani daban.
P2P ya zama kamar wani dandalin haɗa masu saye da masu sayarwa a wuri ɗaya.
Saboda hada-hadar ‘bitcoin’ ta tsarin P2P ta na da wahalar toshewa ga cibiyoyin kula da hada-hadar kuɗaɗe na gwamnati.
Jama’a da dama na yi kasuwancin ‘crypto’ saboda lalacewar darajar Naira a kasuwar hada-hadar canjin kuɗaɗe.
Yanzu haka ta kai a duniya har Remitano ya ƙirƙirar ƙwandalar sa mai suna RENEC, domin inganta hada-hadar tsarin sa ga kwastomomin sa.
Kwanan baya wannan jarida ta buga labarin yadda Gwamnatin Amurka ta horas da masu bincike 50 na Najeriya dabarun toshe damfara a hada-hadar ‘cryptocurrency’.
Mahukuntan Amurka sun horas da masu bincike har mutum 50 ‘yan Najeriya.
An koya masu dabarun daƙile damfara a hada-hadar zamani ta ‘cryptocurrency’.
Wannan bayanin na ƙunshe ne a cikin wani bayani da Ma’aikatar Shari’a ta Amurka  ta bayyana a cikin shafin ta na Twitter, a ranar Alhamis.
Horaswar da aka yi masu a tsarin daga-nesa, wato ‘virtual’, ta ta’allaƙa ne kacokan a kan yadda ake gane harƙalla a tsarin hada-hadar ‘bitcoin’, wato ‘cryptocurrency’.
An gudanar da horaswar da haɗin-guiwar Hukumar Binciken Amirka (FBI), Ofishin Jakadancin Amirka da ke Kenya, Addis Ababa, Ofishin Jakadancin Amirka da ke Najeriya da kuma Shirin Gwamnantin Amirka kan yaƙi da hada-hada da cinikin muggan ƙwayoyi a duniya.
Haka kuma waɗanda aka bai wa horon su 50 ‘yan Najeriya, jami’ai ne da su ka haɗa da masu shigar da ƙara ko masu gabatar da ƙarar masu aikata laifuka, waɗanda za su iya gabatar da masu damfarar ‘cryptocurrency’ a kotu.
Hada-hadar ‘bitcoin’ dai tsari ne da ake sayen ƙwandalar zamani, ta yadda za a iya saye da sayarwa da kuɗaɗen.
Kuma ana yin hada-hadar don riba.
Premium Times ta buga labarin yadda darajar ‘Bitcoin’ ta haura dala 50,000 bayan karyewar da ƙwandalar ta yi cikin watan Afrilu.
Darajar ƙwandalar hada-hadar ƙuɗaɗe ta ‘Bitcoin’ ta sake tashi zuwa sama da dala 50,000 a duniya, a ranar Litinin, bayan karyewar martabar kuɗin, watanni uku da su ka gabata.
Ƙwandalar a ranar Litinin wajen ƙarfe 2:20 na yamma ta kai dala 50,274.68 daidai agogon Najeriya.
Hakan ya faru ne a daidai lokacin da ake raɗe-raɗin cewa Amirkawa za su ƙara narka kuɗaɗe hada-hada, ta yadda za a ƙara samun riba.
‘Bitcoin’ ya ƙara daraja da kashi 2.84 cikin sa’o’i 24.
Wato kashi 6.25 kenan a kowane mako.
Yayin da ƙarfin jarin ‘Bitcoin’ a kasuwannin hada-hada a yanzu ya kai dala biliyan 31,449,905,210.17.
Wato ya ƙaru kenan da kashi 8.49 bisa adadin sa na baya.
Cikin watan Afrilu ne dai darajar hada-hadar amfani da ‘Bitcoin’ ta yi ƙasa warwas, inda a ranar 14 Ga Afrilu ya yi ƙasa, bayan ya kai dala 64,863.10.
Shi ma farashin cyrptocurrency na Ether ya tashi da kashi 2.8, wato ya kai dala 3,337.
Hakan na nufin ya tashi da kashi 91 bisa 100, bayan ya yi ƙasa zuwa dala 1,740 a cikin watan da ya gabata.
Kafofin yaɗa labarai a Turai sun bayyana cewa ƙwandalar cyrptocurrency ta samu tagomashin farfaɗowa, bayan kamfanoni da cibiyoyi irin su PayPal sun amince su bar kwastomomin su yin hada-hadar kuɗaɗen.
Sannan kuma za su amince wa kwastomomin su na Birtaniya su saya ko su sayar da ‘bitcoin’ da sauran nau’ukan ƙwandalolin ‘cryptocurrency’ daga wannan mako da aka shiga a yau.
Duk da saka dokar hana cin Kasuwar mako-mako ta Kawo, kasuwa ta ci ta kuma cika babu masaka tsinke
Idan ba a manta ba a makon jiya, gwamnatin Kaduna ta saka dokar hana cin kasuwar mako-mako ta Kawo da ke Kaduna saboda aikin samar da tsaro da ake yi, sai dai kuma wannan doka bata yi tasiri ba.
Dubban masu siye da siyarwa sun halarci wannan kasuwa ranar Talata kamar yadda aka saba, sun kuma baje kolin su.
Wakilin PREMIUM TIMES da ya ziyarci Kasuwar ya ga dubban masu siye da siyarwa suna sha’aninsu, sai hada hada kawai ake yi ba tare da samun cikas ba.
Wasu da suka zanta da wakilin mu sun shaida cewa suna sane da dokar amma sun san ba zai yi tasiri ba.
” Na ji sanarwar amma na san ba tasiri zai yi ba .
Ka ganni nan tun daga Zaria nake zuwa da kayan doya in kasa a wannan kasuwa.
Wani jami’in tsaro na sa kai ya bayyana cewa yazo kasuwar ne kamar yadda ya saba domin samar da tsaro.
Ya ce shi ma bai ɗauka za aci kasuwar wannan satin ba.
Tun a makon jiya gwamnatin Kaduna ta sanar da dakatar da duka kasuwannin mako-mako a wasu ƙananan hukumomin jihar saboda tsaro.
Sanarwar wanda Kwamishinan tsaron jihar Samuel Aruwan ya fitar na kunshe da cewa hatta safarar dabbobi zuwa da fita daga jihar ya haramta daga yanzu.
Jihar Kaduna na daga cikin jihohi hudu a yankin Arewa Maso Yamma da matsalar rashin tsaro ya tsananta.
A cikin wannan makon, jami’an tsaron Najeriya sun nausa dazukan Zamfara inda suke ragargazar yan bindiga da yanzu haka suna can sun tattara nasu ina su neman mafaka saboda azabar da suke sha.
An kashe da dama daga cikin su, harda manyan su.
Ko jama’a su kiyaye dokokin Korona ko kuma in garkame jihar kowa ya zauna gida dole
Gwamnan jihar Ribas, Nyesom Wike ya gargaɗi ƴan jihar da su rika kiyayewa da bin dokokin Korona a jihar in ba haka ba kuwa zai saka dokar Kulle, kowa ya zauna gida.
Gwamna Wike ya bayyana cewa da gangar mutanen jihar suke yin watsi da bin dokokin kare kai daga kamuwa da korona a jihar.
” Saboda sakacin jama’a da yi wa dokokin kare kai daga kamuwa da Korona kunnen uwar shegu, ga shi nan sai karin waɗanda ke kamuwa da cutar ake yi a jihar sannan kuma da mutuwa da mutane ke yi.
” Ko mutane su bi doka, su rika saka takunkumi da kiyaye dokokin Korona in saka dokar Kulle a jihar kaf ɗin ta, kowa ya koma gida ya zauna sai an samu sauƙi sannan in buɗe gari.
Daga nannsai ya roki waɗanda ba su yi rigakafin cutar ba su garzaya ayi musu, cewa kin yi zai saka sauran mutane cikin matsala ne.
Sam da mutum 10,000 ne suka kamu da cutar a jihar Ribas, mutum sama da 100 kuma sun mutu.
Har yanzu ana ci gaba da samun ƙarin yaɗuwar cutar da kuma mutuwar mutane a Najeriya.
Hakan ya sa gwamnatoci ke ƙara tamke jihohin da yi wa mutanen jihar gargaɗi su kiyaye dokokin korona a koda yaushe.
Babban Jojin Najeriya ya mangari ƙeyar Manyan Alƙalai 7 da su ka yi shari’a sanye da rigar ‘yan siyasa
Babban Jojin Najeriya Tanko Muhammad, ya bayyana cewa Ma’aikatar Shari’a ba za ta zura idanu rashin ɗa’a ko wasu alƙalai ‘yan damaga su zubar da ƙimar shari’a ba.
Cif Jojin ya yi wannan gargaɗin a ranar Litinin a Abuja, yayin da ya yi ta faman zaman ganawa da wasu Manyan Alƙalan Jihohi su bakwai, waɗanda su ka riƙa bayar da hukunci ga shari’un da ke da nasara da siyasa a duƙunƙune.
Cikin wata sanarwa da Daraktan Yaɗa Labarai na Kotun Ƙoli, Soji Oye ya fitar a ranar Litinin, ya ce Babban Jojin Najeriya ya fara ganawa da Alƙalan bakwai tun ƙarfe 11 na safe, inda bai kammala ba sai 5:30 na yamma.
An fara taron dai inda Tanko Muhammad ya fara ganawa da su ɗaya-bayan-ɗaya, kamar haka: Daga na FCT Abuja sai Jihar Ribas, sai Kebbi, sai Kuros Riba, sai Jigawa, sai Anambra, sai na Jihar Imo.
Kowane Alƙalin dai Babban Jojin Najeriya ya titsiye shi ya na sheƙa masa ruwan tambayoyi har tsawon awa ɗaya.
Daga baya kuma ya yi masu kuɗin-goro, ya tattara su wuri ɗaya, ya karanto masu kakkausan gargaɗi.
Tanko ya bada misali mai kaushi sosai ga waɗansu Alƙalai uku, inda ya ce masu, “daga yau kada ku kuskura ku sake irin wannan ɓamɓarma.”
Tanko ya ce Alƙalan uku waɗanda su ka yanke hukunci a cikin hukuncin wata kotu, za su bayyana a gaban Hukumar Ladaftar da Alƙalai domin fuskantar ladaftarwa.
An dai ga Babban Jojin Najeriya Tanko a cikin fushi ya na cewa idan aka yi wa shari’a ɗaya dameji, to tamkar an yi wa dukkan shari’u ne baki ɗaya.
“Saboda haka tilas ku daina kasassaɓa da ɓamɓarmar bayar da hukunci a cikin wata shari’ar da wata kotu ta yanke hukunci.
Domin wannan tamkar kwance wa shari’a zane a kasuwa ku ke yi.”
“A matsayin ku na Shugabannin Kotu, ayyukan ku su na da kima sosai.
Daga yau ku daina wannan sakarcin da ku ke yi, musamman tsoma dungulmin ku cikin dagwalon siyasa.”
Yadda hukumar NDLEA ta kama muggan kwayoyi masu nauyin kilogiram 509 a jihohi 8 a kasar nan
Hukumar NDLEA ta bayyana yadda ta kama muggan kwayoyi masu nauyin kilogiram 500 da masu safarae kwayoyin a jihohi 8 a kasar nan.
Kakakin hukumar Femi Babafemi ya sanar da haka a lokacin da ya ke hira da Kamfanin Dillancin Labaran Najeriya NAN ranar Lahadi a Abuja.
Babafemi ya ce daga ranar 30 ga Agusta zuwa 2 ga Satumba hukumar ta kama kwayoyi dake nauyin kilogiram 384.7 a Lokoja jihar Kogi za a kai su Abuja.
Hukumar ta kuma kama wata babban mota mai lamba AA462QAP jihar Filato dauke muggan kwayoyi da aka boye a cikin kwalaben abinci.
“An kama kwalaben maganin tari na codeine guda 1,975, kwayoyin Exol-5 guda 199, kwayoyin Diazepam guda 250, tabar wiwi da ya kai nauyi kilogiram 5.9, ruwan allurar Ketamine da ya kai nauyin kilogiram 378.7.
Direban dake tuka motar Danlami Dodo mai shekara 50 ya dauko muggan kwayoyin daga Onitsha jihar Anambra zuwa Abuja, jami’an NDLEA sun kama motar a Lokoja jihar Kogi.
Ya ce Babafemi ya ce hukumar ta kama mota kirarn Toyota Hiace bus dake lamba MUS716XK jihar Legas  da kwayoyin Arizona da aka boye a cikin buhu aka saka su cikin kwalaye.
Motar ta taso daga Ojota daga jihar Legas zuwa Abuja.
A jihar Barno hukumar ta kama Caleb Okezuonu da kwalaben maganin tari na codeine guda 352 da kwayoyin maganin Rohypnol guda 876.
Kotu ta tsare mai beli bayan ya taimaka wa mai lafin sata tserewa
Mai Shari’a Fadaunsi Adefioye ya bada umarnin a tsare Abodunri Ohai, bayan an same shi da laifin taimaka wa mai laifi guduwa.
Tun da farko dai an bayar da belin wanda ake zargi da sata da fashi, mai suna Olatunbosun ga Abodorin Ohai a kan kuɗi naira 100,000.
Amma sai ya arce.
Da mai belin da aka tsare da wanda ya tare ɗin dai duk ‘yan’uwan juna ne, wa da ƙane.
Mai karɓar beli Ohai ya amsa wa kotu laifin sa na taimaka wa wanda ake zargi da laifin sata tsarewa.
A kan haka bayan kotu ta bada umarnin tsare shi, ta ce za a ci gaba da shari’ar a ranar 13 Ga Oktoba.
Kotun dai ta tsare bayan da ya kasa gabatar da wanda ya karɓi belin sa kan kudin beli Naira 100,000.
Abodurin mai shekaru 47 bai yi ja-in-ja ba, a lokacin da mai gabatar da kasa Clement Okunmose ya karanto masa caje-caje da tuhumar da ake yi masa.
Mai gabatar da ƙara ya ce laifin sa ya saɓa da Dokar Ƙasa Sashe na 107 da na 97.
Kuma ya kawo cikas wajen hana shari’a ta yi aikin ta.
TSUNTSUN DA YA KIRA RUWA: APC ta fatattaki jigon ta wanda ya yi wa Buhari fatan yin mutuwar cutar korona
Uwar jam’iyyar APC ta kori Shugaban Riƙo na APC na Ƙaramar Hukumar Yola ta Kudu, a Jihar Adamawa, mai suna Sulaiman Adamu.
Tun a farkon watan Agusta ne dai aka fara dakatar da shi, bayan fallasa wata muryar sa da ya ke wa Shugaba Muhammadu Buhari fatan Allah ya sa cutar korona ta kashe shi.
Tun lokacin dakatarwar dai Kakakin Yaɗa Labarai na APC a Jihar Adamawa, Mohammed Abdullahi ya bayyana cewa kalaman na Sulaiman abin damuwa ne matuƙa.
Ya ce za su yi bincike.
“A kan haka, an kafa kwamitin mutum bakwai domin su binciki muryar kuma su gabatar da irin hukuncin da ya dace a ɗauka.
“An amince ya sauka daga shugabancin APC   na Ƙaramar Hukumar Yola ta Kudu, har sai bayan kammala bincike tukunna.”
A taron da uwar jam’iyya ta yi a ranar Alhamis, ta yi amfani da ƙarfin yaƙinin kwamitin bincike, wanda su ka tanadi irin ladabtarwar da su ka tanadar a yi masa.
“Daga yau ɗin nan an kore shi daga jam’iyya kwata-kwata.”
Haka uwar jam’iyyar ta sanar a cikin wani kwafen jawabi da Sakataren Riƙo na ƙasa John Akpanudoedehe ya sa wa hannu.
Sakataren ya ce rashin mutuncin da Adamu ya yi wa Shugaba Buhari zai iya zubar da ƙimar APC a ƙasa nan kuma a riƙa yi wa shugabannin ita wannan jam’iyya  kallon waɗanda ba su san ta kan shugabanci ba.
Ba Kan Sa Farau Ba:
Idan ba a manta ba, Gwamnan Kano Abdullahi Ganduje ya kori wani hadimi kuma ɗan lelen sa, Salihu Tanko, saboda ya ci mutuncin Shugaba Muhammadu Buhari a soshiyal midiya.
Gwamnatin Kaduna ta dakatar da cin kasuwar mako-mako ta Kawo, ta hana safarar dabbobi daga jihar ko zuwa jihar
Kwamishinan tsaron jihar Kaduna Samuel Aruwan ya bayyana cewa Talatar wannan mako ce ta karshe da za a ci kasuwar Kawo dake cikin garin Kaduna.
Aruwan ya ce gwamnatin jihar ta dakatar da cin kasuwar ta mako-mako har sai kuma yadda hali ya yi.
Wannan sanarwa na kunshe ne a wata sanarwa da Kwamishinan ya fitar ranar Alhamis imda ya ƙara da cewa ba kasuwar ba kawai gwamnati ta hana safara dabbobi daga jihar ko kuma zuwa jigar daga ranar Alhamis din nan.
Idan ba a manta ba gwamnati ta dakatar da duka kasuwannin mako-mako a kananan hukumomi biyar a faɗin jihar.
Kananan hukumomin sun haɗa da Birnin Gwari, Chikun, Giwa, Igabi da  Kajuru.
Wasu mazauna garin Kaduna kuma ƴan kasuwa dake kasuwancin nnsu a wannan kasuwa ta Kawo sun yaba wa gwamnati bisa wannan mataki da ta ɗauka suna masu cewa hakan da ta yi shine ya fi dacewa musamman a wannan lokaci da ake fama da matsalar tsaro.
Wani ɗan kasuwa mai suna Ɗanlami Bala ya ce ” Ina matukar farin cikin wannan abu da gwamnatin Kaduna ta yi, duk mai san’a a kasuwar Kawo ranar Talata ya san ba yadda aka saba ba ne ake yanzu musamman a cikin makonni biyu da suka wuce.
Sabbin fuskoki da kaya masu yawa aka ruka shigowa da su ana siyarwa.
” Tunda aka rurrufe kasuwannin Zamfara da na wasu kananan hukumomin Kaduna dole ta Kawo ta zama cibiya ga kowa, wannan mataki yayi dai dai don tsaron mutane a jihar.
” Ni ma a nawa ra’ayin gwamnatin jihar ta yi daidai saka wannan doka, domin irin yadda muka ga kasuwar a makon jiya da wannan mako, akwai alamun tambawa a ciki.
An rufe irin wadannan kasuwanni a Zamfara da wasu sassan jihar, sai ta Kawo ta zama ita ce babba a kewayen, haba irin cika da kasuwar ta yi gaskiya duk wanda ya saba cin ta duk Talata ya san akwai wani abu.
Saboda haka gara a duba don tsaron talakawa.
”
KARA DA KIYASHI ƊAUKAR MARAS SANI: Yadda tsohuwar mata ta ta nemi halaka ni da guba saboda dukiya ta -Basarake Oluwo na Iwo
Basarake Oluwo na Iwo da ke cikin Jihar Osun, Abdulrasheed Akanbi ya bayyana yadda matar da ya saki bayan ta zame masa alaƙaƙai ta nemi halaka shi.
Akanbi ya bayyana yadda matar mai suna Chanel Chin ta nemi halaka shi kuma ta kwashe masa kuɗaɗen kwangila.
Basaraken ya fassara shekaru huɗu ɗin da ya yi da matar, wadda kafin ya aure ta, ‘yar ƙwalisa ce kuma sarauniyar kyau, cewa shekaru huɗu ne na kada Allah maimaita, domin zaman ƙarya da zamba ta riƙa kitsa masa.
Haka dai ya bayyana a shafin sa na Instagram.
Duk kuwa da cewa bai bayyana sunan ta ba.
Bai fito ya faɗi sunan ta ba, amma dai kowa ya san cewa da tsohuwar matar sa mai suna Chanel Chin ya ke, wadda haifaffiyar ƙasar Kanada ce, kuma ‘ya ga fitaccen makaɗin reggae, Bobo Zaro.
Akanbi ya bada labarin irin yadda ya nuna cewa ya yi murnar samun nasarar rabuwa da shaiɗaniyar da ta dabaibaye shi ta riƙa kwana har kan gadon sa, alhali shi bai san tare da mai neman halaka shi ya riƙa kwanciya ba.
PREMIUM TIMES ta bada labarin yadda su ka rabu tun cikin 2019, bayan sun samu saɓanin da basaraken ya ce ba za iya sasantawa ba.
Ya ce ya rabu da matar saboda ta riƙa shirya masa tuggun ɗaukar bidiyon duk wata rayuwar da ya ke yi a cikin ɗakin sa da cikin gidan sa da fadar sa.
Daga nan ta riƙa yi masa barazanar fallasa bidiyon idan bai ba ta maƙudan kuɗaɗe ba.
Idan ba a manta ba ta taɓa yin intabiyu, inda ta zarge shi da kwanciya da ƙaramar yarinya ‘yar shakara 13.
SUNAYE: Mutum 10 da suka cinye jarabawar JAMB a bana, 2021
Hukumar shirya Jarabawar shiga jami’o’in Najeriya JAMB ta gabatar da sakamakon dalibai 10 da suka fi cin jarabawar shuga jami’o’in da aka rubuta a bana, 2021.
Shugaban hukumar jarrabawar, Ishaq Oloyede, ya gabatar da sakamakon daliban ne a taron musayen ra’ayoyi wanda ya samu halartar shugabannin jami’o’i da masu ruwa da tsaki a fannin ilimi a kasar nan.
Ya ce dalibi na farko cikin jerin daliban shine Monwuba Chibuzor Chibuikem, namiji, mai lambar rajista, 10054281ID, daga jihar Legas.
Chibuikem ya zana jarabawar a jihar Legas kuma ya samu maki 358 daga cikin maki 400.
Na biyu shine Qomarudeen Abdulwasiu Alabi da Adeogun Kehinde Oreoluwa da suka samu maki 350.
Alabi, dan asalin jihar Osun ne, mai lamba 10115691FG kuma ya zana jarabawar a jihar sa ta asali ne.
Oreoluwa, shima namiji ne, mai lamba 10109964GI, dan asalin jihar Ogun ne wanda ya zana jarabawarsa a jihar.
Na hudu shine Ajayi Eberechukwu Isaiah, namiji, mai lamba 10067858JC ya samu maki 349.
Isaiah Dan asalin jihar Legas ne ya zana jarabawar kuma a Legas.
Na biyar kuma mace ta farko a jerin sunayen wadanda suka yi nasara a jarabawar itace Favor Kenneth mai lamba 10088418AH daga jihar Ribas kuma ta rubuta jarabawa a jihar.
Favor ta ci maki 348.
Sauran daliban sun hada da Omonona Oluwamayokun Victor mai lambar rajista 10008972BG; Owoeye Israel Oluwatimilehin mai lamba 10165579GD, da Ehizogie Jeffrey Aidelogie mai lamba 10006469FG su ne na shida Kuma duk sun samu maki  347.
Na Tara shine Ajeigbe Moyinoluwa Samuel, mai lamba 10151081AE, namiji,  daga jihar Ekiti.
Moyinoluwa ya zana jarabawar a jihar Kwara kuma ya samu maki 346.
Yakubu Abdulraheem Joshua mai lamba 10050994FA, namiji, daga jihar Edo, ya zana jarabawar a Edo.
Joshua ya samu maki 343.
Jami’ar da dalibai suka fi zaba a bana
Oloyede ya ce dalibai biyar daga cikin 10 din da suka fi samun maki maiyawa a jarabawar sun zabi Jami’ar ‘Convenant’ dake Ota, Jihar Ogun.
Shugaban cocin ‘Living Faith’ David Oyedepo ne ya kafa Jami’ar.
Alabi wanda ya zo na biyu ya zabi jami’ar Obafemi Awolowo (OAU) dake Ile-Ife sannan Oreoluwa ya zabi shiga jami’ar Legas.
Isiah, wanda ke matsayi na hudu ya zabi Jami’ar (FUNAAB), Jihar Ogun, Aidelogie ya zaɓi Jami’ar Afe Babalola, Ado-Ekiti (ABUAD), Jihar Ekiti.
Joshua ya zabi jami’ar Nnamdi Azikiwe (UNIZIK), Awka, jihar Anambra.
Darussan da daliban  suka zaba.
Dalibai 8 daga cikin 10 sun zaɓi darussan kimiyya da injiniya.
Daya ya zabi darasin lissafi daya kuma ya zabi nazarin kimiyyar kwamfuta.
Buhari ya kori ministan Noma Sabo Nanono da na Wutar Lantarki, ya yi sauye-sauye a wasu ma’aikatu
Buhari ya kori ministan Noma Sabo Nanono da na Lantarki, ya yi sauye-sauye a wasu ma’aikatu
Shugaban Kasa Muhammadu Buhari ya sallami ministan Noma Sabo Nano da ministan wutar Lantarki Mamman Saleh.
An sauya Nanono da Saleh da minista Mahmood Mohammed na ma’aikatar Muhalli da kuma karamin ministan Ayyuka da Gidaje Abubakar Aliyu.
Hukumar tara Haraji ta Jihar Kaduna ta garkame wasu bankuna 4 saboda kin biyan tulin harajin naira miliyan N300.5
Hukumar tattara kudaden haraji ta jihar Kaduna (KADIRS) ta rufe wasu manyan bankuna guda hudu a garin Kaduna  ranar Litinin kan kin biyan harajin naira miliyan 300.5 da ba su biya ba.
Shugaban hukumar KADIRS, Zaid Abubakar ya bayyana cewa bankunan da aka rufe sun haɗa da First Bank, Access Bank, Guaranty Trust Bank (GTB) da Bankin Sterling.
Abubakar ya shaida wa manema labarai cewa kudin na daga cikin kudaden kakkafa husumiyan su da sauran na’urorin da suka kakkafa a garin kaduna tun daga shekarar 1999 zuwa 2020 da ya kamata bankuna su biya amma suka ki.
Ya ce gwamnati na bin bankin First bank bashin harajin naira miliyan 132.6, Bankin Access Naira miliyan 84.1, GTB Naira miliyan 23.5 sai Bankin Sterling naira miliyan 60.3.
“ Mun rika aika wa bankunan tuni akai akai amma suka yi wa gwamnati kunnen uwar shegu.
“ Mun aikawa bankin sakon tuni har sau shida First Bank, mun aika wa bankin GTB, Access Bank da bankin Sterling Bank amma basu taba waiwayar mu ba.
“Kin biyan bashin harajin da gwamnati ke bin wadannan bankuna ne ya sa hukumar KADIRS ta rufe su.
“Sai dai kuma wasu daga cikin bankuna sun biya wani abu daga cikin bashin da gwamnati ke binsu sannan sun saka hannu a takardar yarjejeniyar cewa za su biya sauran kudaden nan da dan wani lokaci.
A karshe Abubakar ya yi kira shugabannin masana’antu a jihar da su rika biyan haraji ga gwamnati tunda wuri domin gujewa kada watarana hukumar ta garka me su.
Ba da gangar na aikata fyaɗe ba, giya ce ta jirkita min kwakwalwa, a yi min sassauci – Rokon wani da yayi wa yar shekara 27 fyade
Rundunar ƴan sandan jihar Ogun ta kama wani mutum mai shekaru 33 da laifin yi wa ƴar shekara 27 fyaɗe a jihar.
Kakakin rundunar DSP Abimbola Oyeyemi ya ce rundunar ta kama mutumin ne ranar Asabar bayan matar da ya yi wa fyaden ta kai kara a ofishin ‘yan sanda dake Sakora, Sagamu.
Matar ta bayyana wa jami’an tsaron cewa mutumin ya danne ta ne wai don a cewar sa bata gai she shi idan ta ganshi, shine ya yi mata hukunci da yi mata fyaɗe.
“Mutumin ya lakada min dukan tsiya sannan ya ciccibeni da karfin tsiya zuwa bayan gidansa ya yayyaga min riga yayi lalata da ni.
Oyeyemi ya ce bayan haka sai ya aika da ‘yan sanda inda tare da taimakon mutane aka kamo wannan mutum.
Sai dai kuma ya shaida wa yan sanda cewa ba da gangar ya aikata abinda yayi ba, a lokacin ya narki giya iya giya, bai ma san abinda ya ke yi ba har ya danne ta da karfin tsiya yayai lalata da iat.
Ya ce matar ta je asibiti domin likitoci su dubata.
Oyeyemi ya ce  kwamishinan ‘yan sandan jihar ya bada umurin a kai karar zuwa fannin dake gurfanar da masu aikata laifuka irin haka na jihar.
Ya ce za a maka mutumin a kotu da zarar an kammala bincike.
Jami’an rundunar Sibul Difens sun kama wata babbar mota danƙare da jabun Kananzir har lita 45,000 a jihar Neja
Rundunar tsaro na Sibul Difens NSCDC a jihar Neja sun kama wata mota danƙare da lita 45,000 na jabun kananzir a jihar.
Hukumar ta kama motar a hanyar Neja zuwa Kaduna  ranar 15 ga Agusta.
Kwamandan rundunar na jihar, Haruna Zurmi ya sanar da haka da yake zantawa da manema labarai ranar Lahadi a garin Minna babban birnin jihar Neja.
Zurmi ya ce hukumar ta kama direban da wani abokin tafiyarsa a cikin motar.
“Mun kama direbar motar mai suna Salisu Idris dake da shekaru 45 da abokin tafiyarsa Bashir Mohammed mai shekara 25.
Jami’ai sun gano cewa direban da abokin tafiyar sa basu da takardun izinin daukar kananzir din da aka kama su da shi tun a farko.
Ya ce za a maka wadannan mutane kotu domin a yanke musu hukunci da zarar hukumar ta kammala bincike.
Zurmi ya yi kira ga mutane da su guji shiga sana’an siyar da jabun kananzir domin hukumar ba za ta ja da baya ba wajen ganin ta kama duk wadanda ke da hannu a siyar da jabun kalanzir a ko ina a ciki da wajen jihar.
Ya kuma yi kira ga mutane da su ci gaba da mara wa jami’an tsaro baya wajen kawar da miyagun mutane irin haka a  jihar da kasar nan baki daya.
Yadda aka bi ɗan sanata Bala Na’Allah har gida a ka kashe shi a Kaduna
Hadimin sanata Bala Na’Allah da ke wakiltar Jihar Kebbi a majalisar dattawa, Sanata Bala Ibn Na’Allah, Garba Mohammed ya bayyana cewa wasu da ba a san ko su waye ba sun bi babban ɗan sanatan Abdulkarim har gida suka kashe shi.
Abdulkarim mazaunin unguwar Malali ne dake Kaduna.
Kakakin rundunar ƴan sandan Kaduna Mohammed Jalige ya bayyana wa manema labarai cewa waɗanda suka kashe Abdulkarim, sun iske shi gida ne suka ɗaɗɗaure shi sannan suka murɗe masa wuya har sai da ya mutu.
Sannan kuma suka tafi da motarsa
Jalige ya ce ƴan sanda sun fara bincike akai.
An yi jana’izar Abdulkarim a maƙabartar unguwar sarki dake Kaduna.
FILAFO TA ƊAU ZAFI: Ka kawo karshen kashe-kashen da ake yi nan da makonni biyu – Majalisa ga Gwamna Lalong
‘Yan Majalisar Dokokin Jihar Filato sun umarci Gwamna Simon Lalong na jihar cewa sun ba shi wa’adin makonni biyu ya kawo ƙarshen kashe-kashen da ake yi a faɗin jihar.
Sun kuma umarci mazauna cikin yankunan karkara da ake kai wa hare-hare su tashi su riƙa kare kan su, saboda gwamnati ta kasa kare rayukan su.
Philip Dasun wanda shi ne Shugaban Kwamitin Yaɗa Labarai ya sanar da wannan matsayar da ‘yan majalisar su ka ɗauka, a lokacin da ya ke wa manema labarai jawabi a Jos.
Dasun ya ce ‘yan majalisar za su yi tunanin mataki na gaba da za su ɗauka, bayan cikar wa’adin makonni biyu ɗin da su ka bayar na neman kawo ƙarshen kashe-kashen da ke addabar jihar.
“A matsayin mu na ‘Yan Majalisar da ke da kishin al’ummar su a cikin zukatan su, mu na kira ga ɗaukacin jama’ar Jihar Filato su ƙarara ba mu yaƙinin aikin da mu ke yi domin su.
“Mun bayar da wa’adin makonni biyu a kan magance taɓarɓarewar tsaro tare da kawo zaman lafiya mai ɗorewa.
“Mu na kira ga Gwamna Simon Lalong Baƙo ya fito da bayanin kare mu a matsayin al’umma domin sake wanzar mana da zaman lafiya.
“Mu na kuma kira da babbar murya ga al’ummar jihar Filato su tashi su kare kan su, saboda tsarin samar da tsaro daga jami’an tsaro ya kasa samar mana da tsaron rayukan mu.” Inji Honorabul Dasun.
Sanarwar ta kuma yi kira ga sarakunan gargajiya su fito da tsarin samar da zaman lafiya ta hanyar kare kai  da kuma tilasta sa-idon masu bijilanti, maharba da mutanen cikin karkara masu hikima.
Majalisar ta umarci Shugabannin Ƙananan Hukumomi su dakatar da shirin ɗaukar malaman wucin-gadi, maimakon haka, a ɗauki ‘yan bijilanti 200 a kowace ƙaramar hukuma domin ƙarfafa ayyukan sa-kai da binciko bayanan sirrin da su ka danganci matsalar tsaro.
Majalisar ta kuma yi kira ga jami’an tsaro su zaƙulo waɗanda ke karkashe mutane su kama su, domin doka ta hukunta su.
“A madadin ‘Yan Ina miƙa ta’aziyya da jaje ga gwamnatin jihar Filato, al’ummar yankunan Bassa, Barkin Ladi, Bakkos, Jos ta Arewa, Jos ta Kudu, Mangu, Riyom, Jami’ar Jos da kuma na Yelwa Zangam.”
BAKARE YA ZUNGURI GOSHIN OYEDEPO: ‘Sai ka yi ta yi wa mutane kuri da alfahari da jirgi kamar a kan ka farau’
Shugaban cocin Citadel Global Community Church (tsohon cocin Latter Rain Assembly), Tunde Bakare, ya bayyana cewa baya gaba da fasto David Oyedepo duk da ko ra’ayoyin su bai zo ɗaya ba.
Oyedepo shine shugaban cocin ‘Winners Chapel’.
Bakare ya faɗi hakan ne a wani Shirin talbijin din TVC da aka yi ranar Asabar.
Bakare wanda tsohon ɗan takarar mataimakin shugaban kasa a 2011, ya kara bada haske kan abokantakan sa da fastocin wannan zamani.
” Ni da Oyedepo a shekara ɗaya aka haife mu, sa’o’i muke.
An haifi Oyedepo a Agusta, 1954 ni kuma a Satumbar 1954.
“Ra’ayoyin mu da ababen da muka yi Imani da su ya banbanta sai dai hakan ba shine zai sa mu zama abokan gaba ba.
Ya ce wata rana ya shiga jirgin tare da Oyedepo inda wani da ya hango shi ya zo ya gaishe shi.
Bakare ya ce mutum ya ƙasa gaishe shi saboda ya ga yana zaune kusa da Oyedepo.
“Banbancin dake tsakanin na da Oyedepo bai shafi yada bisharar da muke yi ba sannan bana gaba da wani faston dake yake yin wa’azi don Allah
Ya ce shi bai ga dalilin da ya sa Oyedepo yake yin kuri da jirgin saman da yake da shi ba
“Kafin Oyedepo ya siya jirginsa Ina da jirgin sama kirar 1707 dake dauke da tambarin coci na amma babu wanda ya sani saboda ban taɓa ce wa kowa jirgin wa ba ne.
“Muna amfani da jirgin domin kasuwanci saboda  gwamma na kashe kudi kadan na je duk inda zani da na siya jirgi ina shiga domin jawo hankalin mutane.
Bakare ya ce kafin na bude coci na na yi aure a cocin ‘Redeemed Christian Church of God’ sannan shugaban cocin shine ya tsaya a matsayin mahaifina, Enoch Adeboye.
“Na kuma yi aiki da cocin Deeper Life na tsawon shekara biyar sannan har yanzu Ina zumunci tare da Adeboye da William Kumuyi a matsayin mahaifana.
Arangamar Bakare da Oyedepo
Bakare ya ce  zai mara wa duk faston dake yin bishara ta hanyar gaskiya amma a duk lokacin da ya ga wani fasto yana bishara ta hanyar karya domin kawai ya samu mutane zai kwabe shi.
“Abokin gaskiya shine Wanda zai iya nuna maka laifin ka ba wanda zai rika cutar ka yana boye maka ba.
Bakare ya ce Oyedepo ya tabbatar masa cewa ya rubuta karya wata takarda da ya rubuta.
Ya kuma yi magana kan siyasa, rashawa da cin hancin da ake fama da shi a kasar nan.
RIKICIN JAM’IYYA: Gwamnonin PDP sun ƙaryata zargin sun nemi Uche Secondus ya sauka daga shugabancin jam’iyya
Gwamnonin jam’iyyar PDP sun ƙaryata zargin da aka yi masu cewa sun nemi Shugaban Jam’iyya na Ƙasa,  Uche Secondus ya sauka daga shugabancin jam’iyya.
Cikin wata sanarwa da Daraktan Ƙungiyar Gwamnonin PDP, Cyril Maduabum ya fitar a ranar Juma’a a Abuja, ya ce gwamnonin PDP ba su nemi Secondus ya sauka ba, amma dai sun nuna goyon baya ne ga  Mataimakin sa na Shiyyar Kudu, Yemi Akinwonmi, wanda shi Secondus ya damƙa wa ragamar riƙo, bayan da Babbar Kotun Fatakwal ta dakatar da shi.
An dai zargin gwamnonin da umartar Secondus ya sauka, duk kuwa da maida shi kan kujerar sa da Babbar Kotun Birnin Kebbi ta yi.
Premium Times ta buga yadda Kotun Birnin Kebbi ta maida Secondus kan kujera, bayan dakatarwar da Kotun Fatakwal ta yi masa
Babbar Kotun Birnin Kebbi ta maida Shi Jam’iyyar PDP, Uche Secondus a kan kujerar sa a ranar Alhamis.
Kotun ta maida shi ne kwanaki uku bayan Babbar Kotun Fatakwal a Jihar Ribas ta dakatar da shi, a wata ƙara da aka maka shi a ranar Litinin.
Wasu mutane biyu mambobin jam’iyyar PDP uku da su ka haɗa da Yahaya Usman, Abubakar Muhammad da kuma Bashar Suleman ne su ka shigar da ƙarar a Babban Kotun Kebbi, a ranar 25 Ga Agusta, 2021, su ka nemi a soke dakatarwar da Babbar Kotun Fatakwal ta yi wa Secondus.
Lauyan mutanen uku mai suna Ibrahim Jibril, ya riƙa kotun ta dubi ƙarar da su ka shigar, a maida Uche Secondus kan shugabancin PDP.
Mai Shari’a Nusirat Umar ta amince kuma ta maida shi, bisa hujjoji da dalilan da ta bayar.
Ta ce ya ci gaba da kasancewa kan muƙamin sa har sai hukuncin da kotu ta zartas kan sa tukunna.
Wasu Gwamnonin PDP ne da mambobin jam’iyyar su ka kitsa tuggun cire shi, bisa zargin shugabancin sa ya kawo rigima a cikin jam’iyya, har wasu gwamnoni, sanatoci da manyan ‘yan jam’iyya na komawa jam’iyyar APC.
Hukuncin da Kotun Kebbi ta yanke na kuma nuna cewa Sanata Nazifi Suleiman da ya kira kan sa shugaban riƙo, shi ma an haramta shugabancin sa na riƙo kenan.
TSANANIN RASHIN TSARO A ZAMFARA: Gwamnonin yankin Arewa ba su ba ni haɗin kai ba – Matawalle
Gwamnan Zamfara Bello Matawalle ya yi korafin cewa gwamnonin yankin Arewa Maso Yamma ba su bashi haɗin kai wajen ƙoƙarin sulhu da ya ke yi da ƴan bindiga a yankin ba.
” Maimakon gwamnonin yankin su amince da zaɓin a yi sulhu da ƴan bindiga sun ƙi, shi ya sa hare-haren ya yi tsananin gaske yanzu, saboda ba su mara min baya ba.
Gwamna Bello Matawalle na Jihar Zamfara, ya roƙi Shugaba Muhammadu Buhari ya ƙaƙaba dokar-ta-ɓaci a kan matsalar tsaro, domin a cewar sa, hakan ne kaɗai zai iya magance taɓarɓarewar da tsaro ya yi.
Da ya ke buga misali da jihar sa Zamfara a lokacin da Mataimakin Sufeto Janar na ‘Yan Sandan Shiyyar Kebbi, Sokoto da Zamfara, AIG Ali Janga ya kai masa ziyara, Matawalle ya bayyana cewa kafa dokar-ta-ɓaci a fannin tsaro ne kaɗai zaɓin da ya rage, domin a magance matsalar.
Ya ce a kullum Zamfara na cikin hare-hare, ta yadda lamarin ya yi ƙazancewar da in ba dokar-ta-ɓaci aka kafa ba, to ba za a iya shawo kan matsalolin ba.
“Ba wanda zai iya bugun ƙirji ya ce ya tsira, ko ya tsallake matsalar tsaron nan.
Saboda haka a kafa dokar-ta-ɓaci kan sha’anin tsaro kawai.”
Matawalle ya yi wa AIG Janga wannan bayani ne a cikin wata sanarwar da Jami’in Yaɗa Labarai Zailani Baffa ya fitar a Gusau, babban birnin jihar Zamfara a ranar Laraba.
AIG ya samu rakiyar Kwamishinan ‘Yan Sandan Jihar Zamfara, a ziyarar da su ka kai wa Gwmana Matawalle.
A wani jawabi da Matawalle ya yi aka watsa a jihar, ya zargi ‘yan siyasa da yi wa shirin sa na zaman sulhu da ‘yan bindiga domin a samu zaman lafiya a jihar.
Ya ce lamarin tsaron Zamfara ya sha bambam da na sauran jihohi.
Matawalle ya kuma zargi wasu gwamnoni na Arewa maso Yamma da ƙin yin sulhu da ‘yan bindiga, lamarin da ya ce ya ƙara gurgunta duk wani ƙoƙarin da ya yi na samar da zaman lafiya a Zamfara.
AIG Janga da Kwamishinan ‘Yan Sanda Ayuba Elkhana sun jinjina wa Gwamna Matawalle, wajen ƙoƙarin da ya ke yi na bayar da goyon baya ga ‘yan sandan jihar domin samun zaman lafiya.
LEMAR PDP TA KAMA WUTA: Wani mai iƙirarin shugabancin jam’iyya ya kafa ta shi lemar jefe ɗaya
Mataimakin Shugaban Jam’iyyar PDP na Arewa, Suleiman Nazifi ya bayyana kan sa a matsayin shugaban riƙon jam’iyyar PDP, lamarin da ya ƙara hargitsawa da dagula matsalolin da suka dabaibaye jam’iyyar a ƙasa baki ɗaya.
Iƙirarin sa ya biyo bayan hukuncin da Babbar Kotun Jihar Ribas ta yanke, inda ta umarci Shugaban PDP na Ƙasa, Uche Secondus ya daina kiran kan sa shugaban jam’iyya na ƙasa.
Nazifi, wanda tsohon sanata ne daga Jihar Bauchi, ya bayyana kan sa a matsayin shugaban PDP na ƙasa na riƙo, a hedikwatar PDP ta ƙasa da ke Abuja, bayan Mataimakin Shugaban Jam’iyya na Kudu, Yemi Akinwonmi shi ma ya bayyana kan sa a matsayin shugaban riƙo.
A ranar Litinin ce dai Babbar Kotun Jihar Ribas ta umarci Secondus ya daina kiran kan sa shugaban jam’iyya, kuma ya daina shiga duk wasu harkokin jam’iyya, har sai ranar da kotu ta tsaida hukuncin da ta yanke a kan sa.
Bayyana wannan hukunci ke da wuya, sai Akinwonmi, Mataimakin Shugaba na Shiyyar Kudu, ya yi amfani da Sashe na 45 (2) na dokokin PDP, ya bayyana kan sa a matsayin shugaban riƙo, kafin kotu ta tsaida hukuncin da ta yi wa Secondus.
Dokar PDP dai ta nuna cewa Akinwonmi ne zai zama shugaba tunda daga kudu ya fito, idan babu Secondus, ki kuma aka cire shi.
Sai dai shi kuma Sanata Nazifi ya yi amfani da Dokar PDP sashe na 47 (4) ya naɗa kan sa shugaban riƙo.
Kuma ya kira taron Shugabannin Zartaswa na PDP, inda mutum 8 daga cikin 18 su ka halarta.
Makonni biyu da su ka gabata, wannan jarida ta buga labarin da Secondus ya ce ba zai sauka daga shugabancin PDP ba, sai ranar da wa’adin sa ya cika.
Haka kuma mun buga labarin da Tsohon Mataimakin Shugaban Ƙasa, Atiku Abubakar ya bayyana cewa ba shi ya cinna wa lemar PDP wuta ba.
Shugaban Jam’iyyar PDP mai fuskantar matsin-lamba, Uche Secondus, ya bayyana cewa ba zai sauka daga shugabancin PDP ba, tunda bai aikata laifin komai ba.
Cikin wata sanarwa da Kakakin Yaɗa Labaran Secondus, mai suna Ike Abonyi ya fitar, ta ce duk wani mai tayar da jijiyar wuyar neman Secondus ya sauka, to ya fara fitowa da laifukan da ya yi kowa ya gani tukunna.
Sanarwar ta ce bai aikata wani laifin da za a ce ya cancanci saukewa ko wajibcin saukewa ba.
“Saboda haka wasu ‘yan tsirarun da ke cewa Secondus ya sauka, su fito su bayyana laifukan da ya aikata.
“Secondus ba zai suka ba, zai ci gaba da jagorantar PDP tare da yi mata kyakkyawan riƙon da ya yi rantsuwar zai ci gaba da yi mata, watanni 44 da su ka gabata da aka rantsar da shi.”
Wannan kakkausan jawabi yazo ne sa’o’i kaɗan bayan Mambobin Majalisar Tarayya  na PDP sun nemi Secondus ya sauka daga shugabancin jam’iyyar.
Sun ce akwai hatsari nan gaba idan Secondus ya ci gaba da kasancewa shugaban PDP.
PREMIUM TIMES Hausa ta buga labarin yadda lemar PDP ta kama da wuta, bayan wasu jiga-jigan jam’iyya takwas sun yi murabus, sun bar gwamnonin su da kururuwar neman gudummawar kashe gobara.
Kwana ɗaya bayan jiga-jigan jam’iyyar PDP su bakwai sun ajiye ayyukan su na shugabancin jam’iyya a matakai daban-daban na ƙasa, an samu tsohuwar Sanata Joy Emordi, ɗaya daga cikin Shugabannin Kwamitin Amintattun PDP ta koma jam’iyyar APC.
Sai dai kuma duk da wannan koma baya da PDP ta samu,gwamnonin jam’iyyar sun roƙi a kwantar da hankali kuma a kai zuciya nesa, za su kyara wa gobarar ruwa su kashe wutar.
Gwamnan Sokoto kuma Shugaban Ƙungiyar Gwamnonin PDP, Aminu Tambuwal ne ya yi kiran a Abuja.
Yayin da ya ke jaddada cewa za su shawo kan lamarin, Tambuwal ya ce PDP ce jam’iyyar da ƙasar nan ta zura wa ido tare da fatan za ta saisaita damalmalawar da mulkin APC ya yi wa Najeriya.
Waɗanda Su Ka Ajiye Muƙaman Su:
Masu riƙe da muƙamin mataimaka a muƙamai bakwai ne su ka ajiye aikin su a ranar Talata, daga Babban Kwamitin Zartaswar PDP.
Akwai Mataimakin Sakataren Yaɗa Labaran PDP na Ƙasa, Diran Odeyemi; Mataimakin Mashawarci a Fannin Shari’a, Ahmed Bello; Mataimakiyar Shugabar Mata, Hadizat Umoru da kuma Mataimakiyar Mai Binciken Kuɗi, Divine Amina Arong.
Sai kuma Mataimakin Sakataren Tsare-tsare, Hassan Yakubu; Mataimakin Sakataren Kuɗi, Irona Alphonsus.
Dukkan su sun ce sun sauka ne saboda zargin su cewa Shugaban Jam’iyya Uche Secondus bai iya tafiyar da shugabancin jam’iyyar bisa yadda ya dace ba.
Ba Ni Na Cinna Wa Lemar PDP Wuta Ba -Atiku
Tsohon Mataimakin Shugaban Ƙasa, Atiku Abubakar ya yi watsi da surutan bayan fage da ake yi cewa shi ne ya ruruta wutar rikicin jam’iyyar PDP wanda ke neman zama gobarar jam’iyya a yanzu.
Atiku na ɗaya daga cikin jiga-jigan jam’iyyar PDP da ake nunawa da yatsa cewa su na ƙoƙarin tumɓuke Shugaban PDP na Ƙasa, Uche Secondus.
Atiku ya bayyana cewa shi ƙoƙarin tabbatar da haɗin kai da kuma ɗinke ɓaraka ya yi a cikin PDP, maimakon ruruta wutar rikicin da wasu ke cewa ya yi.
Ya ce ya goyi bayan sasantawa da kuma haɗin kan jam’iyyar PDP  kamar yadda aka ga ya riƙa yi a baya-bayan nan.
Daga nan ya yi kira da kowa ya haƙura, a maidai takubba cikin kube, domin ci gaban PDP a ƙasa baki ɗaya.
Atiku ya ce bai kamata jam’iyyar adawa ta faɗa cikin rikici ba, a daidai lokacin da jam’iyya mai mulki ta kasa cika wa al’umma alƙawurra, kuma a lokacin da ‘yan Najeriya su ka gaji da mulkin ta.
Ya ce ya kamata a samu haɗin kai a PDP, domin a kawar da APC a zaɓen 2023.
“Duk masu son ci gaba da mulki ko da talakawan ƙasar nan ba su so ne ke ta ruruta wutar rikice-rikice a cikin PDP, don kada mulki ya suɓuce daga hannun sa idan zaɓen 2023 ya zo.”
Ƴan bindiga sun buɗe wa motocin jami’an tsaron da ke yi wa matafiya jagora zuwa Ɗansadau daga Gusau
Ƴan bindiga sun bude wa motocin jami’an tsaro da ke yi wa matafiya jagora zuwa garin Ɗansadau, sannan suka cinna wa wata motar mai wuta.
Wasu mazauna garin Ɗansadau sun shaida wa PREMIUM TIMES cewa ƴan bindigan sun sha alwashin sai sun hana mutane sakat a wannan yanki saboda kin saida musu da kayan abinci da mutanen garin suka yi.
” Yanzu dole sai an yi wa matafiya jagora zuwa garin Ɗansadau daga Gusau idan ba haka ba kuwa tafiyar bashi yiwuwa.
” Maharan sun yi wa motocin kwantar ɓauna ne, kafin su ankare sun buɗe musu wuta.
Kungiyar Kiristoci TEKAN, ta bukaci gwamnati ta biya diyyar wadanda suka rasa rayukan su rikicin Filato
Wata kungiyar Kiristoci, ‘Fellowship of Churches of Christ in Nigeria’ ta yi kira ga Gwamnatin Tarayya da na Jiha da su biya diyyar wadanda aka kashe a rikicin jihar Filato.
Shugaban kungiyar, Rev.
Moses Ebuga, yayi wannan kiran a wani taron da kungiyar ta yi da manema labarai a ranar Litinin a garin Jos.
Kungiyar wanda aka fi sani da Tarayyan Ekklesiyoyin Kristi a Nigeriya (TEKAN), na daya daga cikin kungiyoyin dake karkashin kungiyar kiristocin Najeriya CAN.
Ebuga ya ce, mutane da yawa sun rasa ‘yan uwansu da dukiyoyinsu na biliyoyin naira sannan da dama sun rasa gidajen su da hakan ya sa suke bukatar tallafi.
Ya ce bangarorin da rikicin ya auku na daga cikin wuraren da ba a basu tallafi daga gwamnati.
“ Muna kira ga gwamnati da ta biya diyyar ga iyalan da wadanda suka rasa rayukansu a rikicin kananan hukumomin Bokkos, Riyom, Bassa da Barkin Ladi.
“ Muna kuma kira ga Hukumar ba da Agajin Gaggawa ta Kasa (NEMA) da na jihar Filato (SEMA) da su taimaka wajen tallafawa wadanda suke cikin tsananin kunci.
Haka kuma da lalata gonaki da sauran kadarori a masarautar Miango ta karamar hukumar Bassa  Ebuga ya ce “tsakanin watan Yuli zuwa Agusta, mutum 85 ne aka kashe, mutum 55 sun ji rauni kuma an kwantar da su a asibiti, an kuma Kona gidaje 1,141.
“ An lalata gonaki 2,901, an kona gidaje 1,520, iyalai 5,901 da mutum 29,805 sun rasa gidajen su a kauyuka 39 na masarautar Miango.
TSARO: A daina kai harin ramuwar gayya – Gargaɗin gwamnatin Kaduna ga mazauna jihar
A ranar Lahadi ne gwamnatin jihar Kaduna ta yi kira da yin gargaɗi ga mutane da su daina kai hari ramuwar gayya domin kauce wa ɓarkewar sabuwar tashin hankali a jihar.
Gwamnati ta yi wannan kira ne ganin yadda a sanadiyyar harin ramuwar gayya a ka samu salwantar rayuka da dama a karshen makon jiya.
Kwamishinan tsaron jihar Kaduna, Samuel Aruwan ya bayyana haka wata takarda da ya fitar ranar Lahadi.
Aruwan ya ce a sanadiyyar kai wannan harin ramuwar gayya, mutane da dama sun rasu.
” Rokon gwamnati shine mutane su daina yanke hukunci da kansu, su bari jami’an tsaro su bi musu hakki.
“Jami’an tsaro sun ce an kashe wadannan mutane domin rama kisan da aka fara yi a kauyen Ungwan Dooh (Mado).
Gwamna Lalong ya roƙi Fulanin Ondo da Gwamnatin jihar su yafe kisan da ɓatagari su ka yi wa matafiya a Jos
Gwamnan Jihar Filato Simon Lalong ya roƙi Fulanin Jihar Ondo da kuma Gwamnatin Ondo su yafe kisan da wasu ɓatagari su ka yi wa matafiya 23 a Rukuba, Jos.
Kisan dai ya faru a ranar 14 Ga Agusta, inda matasan Kiristoci su ka kashe Fulani Musulmai waɗanda ke kan hanyar komawa garin su a Jihar Ondo, bayan sun halarci taron murnar zagayowar shekarar Musulunci a gidan Sheikh Ɗahiru Bauchi, a garin Bauchi.
Rahotanni sun tabbatar da an kashe mutum 23, an i wa 23 raunuka, kuma jami’an tsaro sun kuɓutar da fiye da mutum 30.
Gwamna Lalong ya tura ƙaƙƙarfar tawaga zuwa Ondo, a ƙarƙashin Mataimakin Gwamnan Filato, Sonny Tyaden zuwa Jihar Ondo domin yin ta’aziyya ga Gwamnatin Ondo da kuma iyalan waɗanda aka kashe wa ‘yan’uwa da iyaye.
Sun kuma tafi da sauran waɗanda aka kuɓutar ɗin su ka kai su har Jihar Ondo.
A cikin tawagar akwai Mai Martaba Sarkin Wase, Muhammad Haruna, Shugaban Miyetti Allah na Jihar Filato, Nura Mohsmmed da kuma Shugaban Yarabawa mazauna Jihar Filato.
Lalong ya shaida wa Gwamnatin Ondo da Fulanin cewa ba da yawun Gwamnantin Filato ko al’ummar jihar aka kashe Fulanin ba.
Ya ƙara da cewa wasu ɓatagari ne, kuma jami’an tsaro sun Kama wadanda ake zargi, za a hukunta su.
Ya ƙara da cewa gwamnatin jihar na bakin ƙoƙarin ganin irin wannan mummunan lamari bai ƙara faruwa ba.
Gwamna Rotimi Akeredolu ya gode wa Lalong dangane da matakan da ya ɗauka, wajen ganin kisan bai fantsama har an ƙara yin asarar wasu rayuka ba.
Akeredolu ya ce lokacin da lamarin ya faru, ya gaggauta hanzartawa kasuwar sayar da shanu, inda ya samu shugabannin Fulanin, ya yi masu ta’aziyya, jimami da alhini.
Akeredolu dai Mataimakin sa Lucky Aiyedaruwa ne ys wakilci shi wajen karɓar tawagar.
Mun Yafe Ba Za Mu Ɗauki Fansa Ba -Fulanin Ondo
A jawabin sa, Shugaban Ƙungiyar Fulani Mazauna Kudu Maso Yamma, Kabiru Mohammed ya shaida wa tawagar cewa sun yafe, kuma ba za su ɗauki fansa ba.
A jawabin sa, ya ce zaman lafiyar wannan ƙasa na gaba da komai, don haka ba za su ƙullaci wasu da niyyar yin ramuwar-gayya ba.
Shi da Gwamnatin Ondo sun gode ganin yadda tawagar gwamnatin Filato ta maida sauran matafiyan gidan su a jihar Ondo.
FALLASA DAGA ‘YAR FIM: Sau biyu Fasto Suleman na kwana da ni, amma yanzu na yi nadama
Wata ‘yar fim ɗin Nollywood mai suna Chioma Ifimeludike, ta fallasa lalatar da ta ce ya yi ita da Fasto Johnson Suleman.
Suleman shi ne Shugaban Cocin ‘Omega Fire Ministries Worldwide’.
Chioma ta yi wannan bayani ne a shafin ta na Instagram a ranar Asabar, a cikin wani bidiyo da kuma a rubuce da ta watsa a shafin.
A cikin bayanan na ta, ta ce dukkan lalatar da ta yi da Fasto Johnson Suleman, an biya ta kuɗin ta cas.
Ta ce ƙawar ta ce kuma ‘yar fim Lynda Clems ta yi mata kawalci, ta haɗa ta da Fasfo Suleman.
“Lynda, a yau dai na kasa daurewa, na fito na shaida wa duniya gaskiya cewa kin taɓa yi min kawalci, ki ka haɗa ni da Fasto John Suleman, a ranar 20 Ga Nuwamba, 2016 ya yi lalata da ni a otal a Ikeja, Lagos.
“Daga nan ya ba ni lambar sa a asirce.
Sai wata rana kuma ya kira ni, na same shi a Oriental Hotels a Legas ɗin dai.
Mu ka sake yin lalata, ya biya ni.”
Chioma ta ci gaba da cewa wannan abu daga baya ya riƙa damun ta, wanda a yanzu ya kai ta ga tuba a wurin Ubangiji.
“Ya kamata ke ma Lynda ki fito ki faɗa wa duniya gaskiya.
Ni dai abin ya riƙa damu na.
Ga shi na kasa daurewa, har na bayyana duniya ta sani.
“Ina roƙon jama’a su taya ni addu’ar tuba ga Ubangiji.
“A duk lokacin da na kalli Fasto Johnson Suleman na wa’azi a talabijin, sai rai na ya ɓaci na riƙa da-na-sani.
Hakan kuma na tuna min cewa dukkan rigingimun da ya shiga a baya na zargin lalata da mata, to akwai ƙamshin gaskiya a lamarin kenan.
Kuma na san ba za a rasa waɗanda ke tsoron fitowa su bayyana lalatar da su ka yi da faston ba.” Inji Chioma.
Ita dai Lynda ta mayar mata da martanin barazanar maka ta kotu.
Ko da ya ke dai ta goge barazanar da ta yi wa ƙawar ta Chioma ɗin.
Wannan ne dai karo na uku da mata ke fitowa su na bayyana holewar da su ka riƙa yi da Fasto Johnson Suleman, wanda ke nuna ya fi kowa tsoron Ubangiji.
Dagula ƙwaƙwalwar mitar wutar lantarki na kawo mana cikas wurin tara kudin shiga a jihohin Kano, Jigawa da Katsina – Hukumar Wutar Lantarki
Hukumar wutar lantarki dake kula da jihohin Kano, Jigawa da Katsina ta koka kan yadda mutane a jihohin ke dagula mitar wutar lantarki ta yadda ba za su rika siyan wuta yadda ya kamata ba.
A wata takarda da aka raba wa manema labarai ranar Juma’a a garin Kano darektan yada labarai na hukumar Ibrahim Sani-Shawai  ya bayyana cewa wannan matsala na hana hukumar samun kudaden shiga yadda ya kamata.
Sani-Shawai ya ce mutum 17, 190  a wadannan jihohi basu biyan kudaden wutar lantarkin da suke amfani da shi daga watan Janairu zuwa Yulin 2021.
” Hakan da mutane ke yi na kawo mana cikas a wuraren samun kudaden shiga.
“Duk da haka mun amince mu samar da wutan lantarki wa mutane kamar yadda gwamnati ta bada umurni.
Bayan haka Sani-shawai ya yi gargadin cewa akwai hadarin gaske hakan da mutane keyi a wadannan jihohi.
Ya ce daga yanzu hukumar za ta rika hukunta duk wanda ta kama yana satar wutar lantarki bisa ga tanadin dokar kasa.
Sani-shawai ya yi kira ga mutane da su kai karar duk wanda suke gani yana kaucewa biyan kudin wutar lantarki a unguwan su.
Mata ta ta fitine ni da sata a gida – Wani magidanci da ya kai karar matarsa kotu
Wani magidanci mai suna Mutiu Bamgbose ya roki kotun Igando dake jihar Legas da ta warware kullin auren dake tsakanin sa da matar sa a Aliyah na shekara 10 saboda tsananin son kudi da take da shi.
Bamgbose ya kuma zargin matarsa da tsafi da yawan neman maza.
“Tun da muka yi aure ba abin da Aliyah ke so kamar adai kashe kudi kawai.
“Da na gane haka sai na fara boye kudade na, amma duk da haka ban tsira ba sai ta rikide ta zama barauniya.
“Duk inda na boye kudi sai ta bi ta nemo su, kai ya kai ga har cikin saman kwanan gidana ta kan saka tsani ta shiga ko na boye kuɗi a can ciki, saboda bala’in son kuɗi.
” Tun da ta gano na daina ajiyar kudi a gida, shi kenan kuma sai tsananin gaba ya shiga tsakanin mu, sannan kuma abin haushin  ma idan ta sace min kudin da saurayin ta su ke kashe wa don wulakan ci.
“Da kai na wata rana na samu saurayin na ja masa kunne game da tarayyarsa da mata ta amma duk a banza.
” Aliyah ta kwashe kaya na daga gidan mu tare ta gudu sannan ta tafi da ‘ya’yan mu ‘yan mata biyu ta bar mun da namiji.
Bayan ya saurari bayanan da Bamgbose ya yi alkalin kotun Adeniyi Koledoye ya yanke hukuncin raba auren saboda babu sauran kauna a tsakanin ma’auratan.
Koledoye ya ce Aliyah za ta ci gaba da kula da ‘ya’yan mata biyu din dake hannun ta sannan duk wata Bamgbose zai rika aika mata Naira 10,000 kudin ciyar da su.
Ya Kuma ce Bamgbose zai ci gaba da kula da dan su namiji dake hannun sa.
A duk zaman da kotun ta yi Aliyah bata zo kotu ba ko da na rana daya ba.
RABON KUƊIN FANSA: Ɓangarorin ƴan bindiga biyu sun buɗe wa juna wuta wajen rabon ganimar satar mutane a Kaduna
Kwamishin Ysaro da Harkokin cikin gida na jihar Kaduna Samuel Aruwa ya bayyana cewa gwamnatin jihar ta samu rahoto daga jami’an tsaro da ke aiki a jihar cewa kungiyar ƴan bindiga biyu sun kicime da faɗa bayan sun samu rashin jituwa wajen rabon kuɗi.
Aruwan ya ce wani gogarman ƴan bindiga mai suna Godon Mota ya shiga ƙauyen Garke dake ƙaramar hukumar Giwa, sai dai kuma shigar sa ke da wuya sai ya ci karo da wasu gungun ƴan bindigan da suka rukume a tsakanin su.
A wannan rikici sai da suka kashe mutum tara a tsakanin su.
Majiya ta shaida cewa, Godon Mota da dakarun sa sun dira garin Garke ne a dalilin saɓani da ya shiga tsakani wajen rabon kuɗaden fansar mutanen da aka sace tsakanin kungiyoyin biyu.
Aruwan ya ce jami’an tsaro na ci gaba da bincike akai bayan tabbatar da aukuwar abinda ya kawo rashin jituwa tsakanin maharan da kuma yawan waɗanda suka mutu.
KASAFIN KUƊI: Majalisar Tarayya ta bai wa Hukumar NPA kwanaki 14 su fito da naira biliyan 225 daga cikin duhu
Kwamitin Lura da Kuɗaɗen Gwamnantin Tarayya na Majalisar Tarayya ya bai wa Hukumar Kula da Tashoshin Jiragen Ruwa (NPA) kwanaki 14 ta fito da bayanan naira biliyan 225, waɗanda su ka shiga duhu tsakanin 2019 zuwa 2020.
Shugaban Kwamiti James Feleke ya zargi Hukumar Tashoshin Jiragen Ruwa da kasa bada rahoton bayanan kuɗaɗen da ta kashe da waɗanda ta samu a shekarar 2019 da kuma 2020.
A zaman Kwamitin Harkokin Kuɗaɗe a ranar Alhamis a Abuja, an umarci NPA ta samu Hukumar Kula da Kashe Kuɗaɗen Gwamnantin Tarayya (FRC) domin ta tsefe ƙididdiga dalla-dalla har a fito da bayanan kashe kuɗaɗe na 2019 da kuma 2020.
Tun da farko dai Bello Gulma, wanda shi ne Shugaban Sa-ido kan Kuɗaɗen Gwamnantin Tarayya a Hukumar FRC, ya shaida wa kwamitin cewa har yau Hukumar Tashoshin Jiragen Ruwa (NPA) ba ta bayar da bayanan kuɗaɗen 2019 da na 2020.
“Tun da NPA ta bayar da lissafin kuɗaɗe na 2018, har yau ba ta bayar da na 2019 da 2020 ba.” Inji Bello Gulma.
Shi kuwa wakilin da Hukumar Tashoshin Jiragen Ruwa (NPA) ta tura a gaban kwamitin domin ya wakilce ta, Emeka Ezengwu, ya bayyana cewa ba a daɗe ba da Hukumar Gudanarwar Hukumar Tashoshin Jiragen Ruwa ta sa wa rahoton 2019 hannu.
Shi kuma rahoton binciken kuɗaɗen na 2020, har yanzu ana aiki a kan sa.
ABUJA: Kotu ta daure wasu ‘yan mata biyu saboda yawon gulmace-gulmace a unguwa
A ranar Alhamis ne kotu a yankin Grade I da ke Karu, Abuja ta yanke wa wasu mata biyu hukuncin daurin watanni uku saboda yawan tada husuma da gulmace-gulmace a unguwa.
Alkalin kotun, Inuwa Maiwada, ya yanke wa Loveth Joseph mai shekaru 20 da Anita Francis mai shekara 19 wannan hukunci ne bayan sun amsa laifukan su tare da rokon sassauci daga wurin alkali.
Maiwada ya basu zabin biyan tarar Naira 10,000 kowannen su ko su yi zaman kurkuku na tsawon watanni uku.
Lauyan da ya shigar da karar Vincent Osuji ya shaida wa kotun cewa a ranar 30 ga Yuli ‘yan sanda da ke sintiri cikin dare da sifeto Aghole Stephen da ke aiki a ofishin‘ yan sanda na Karu suka kama wadannan mata suna tada husuma a unguwar su, gaba daya unguwa ya yamutse saboda tsigudidin, da yawon gulmace-gulmace da wadannan yan mata suka haddasa.
Osuji ya ce da ‘yan sanda ke binciken wadannan mata sun ƙasa bada dalilin fitowar su waje a cikin daren da aka kama su.
Ya ce laifin da wadannan mata suka yi ya saba wa tanadin sashe na 198 na dokar manyan laifuka.
Wadannan mata ba su zama wuri daya, basu nan basu can, su kulla bala’i a nan suje can su kulla.
EFCC ta damke gwamnan da duk wata sai yayi wawushe naira miliyan 500 daga asusun jiharsa har tsawon shekara 8
Hukumar EFCC ta damke tsohon gwamnan jihar Abia da dansa a filin jirgin sama an Nnamdi Azikwe, Abuja.
Dama kuma ba tun yanzu ba hukumar ke fakon sa ana ta bibiyar sa a dalilin bincike da ake yi a kansa na harkallar biliyoyin naira kudaden jihar da yayi ‘WUF’ dasu a lokacin da yake gwamnan jihar.
Da shi gwamnan da babban dan sa Chinedu Orji wanda shine kakakin majalisar jihar a yanzu na tsare a ofishin hukumar EFCC a Abuja ana gurza su kan harkallar da suka tafka.
Ana tuhumar Theodore Orji da dan sa Chinedu kan harkallar kudaden jihar, sama da fadi da kudaden jihar da sauran su.
An gano cewa sanata orji yana wawushe naira miliyan 500 duk wata daga rumbun kudaden tsaro na jihar, yana karkatar da su zuwa wata asusun musamman har tsawon shekara 8 da yayi yana mulki a jihar sa.
Bayan haka akwai wasu naira bilyan 2 da ya karkatar zuwa asusun bankin sa wanda kudaden gidauniyar kare zaizayar kasa da na tallafi ga marasa karfi, gaba daya ya wawushe su.
A takaice dai EFCC tana tuhumar Orji kan harkallar kudaden jihar Abia da suka kai rabin naira Tiriliya 1 da suka bace bat a lokacin yana mulki a jihar.
WATA SABUWA: Hukumar tara haraji za ta fito da ƙudirin karɓar haraji daga manyan motocin dakon kaya
Shugaban Hukumar Tara Kuɗaɗen Shiga ta Ƙasa (FIRS), ya bayyana wa Majalisar Tarayya cewa kuɗin da hukumar ke son tarawa daga haraji a cikin 2022, har naira tiriliyan 10.1, ba za su ko isa a gyara titinan Najeriya da su ba.
A kan haka ne Mohammed Nami ya shaida wa Kwamitin Harkokin Kuɗaɗe a Majalisar Tarayya cewa Hukumar FIRS za ta bijiro da wani ƙudiri ga majalisa, wanda za ta yi roƙon ya zama doka.
Ƙudirin a cewar sa, zai nemi a kafa wata doka da za ta fito da karɓar kuɗaɗen haraji ga manyan motocin ɗaukar kaya, waɗanda Nami ya kira “trucks”, domin a ƙara tara kuɗaɗen da za a riƙa yin aikin gyaran titina da su a ƙasar nan.
Ya shaida wa kwamitin cewa, “idan aka kafa dokar, za a iya riƙa tare manyan motocin a kan hanya, ba ma sai lallai a bakin shingen ‘tollgate’ ba, ana karɓar kuɗaɗe a hannun su.”
Ya ce ya tabbatar akasarin waɗannan motoci ba su biyan haraji duk kuwa da su na amfana da titinan gwamnati, waɗanda aka gyara da kuɗaɗen al’umma.”
PREMIUM TIMES ta buga labarin yadda za a dawo da harajin karɓar kuɗaɗe a shingayen kan titi, wanda Ministan Ayyuka Raji Fashola ya ce za a dawo da karɓar kuɗaɗen a kan titinan Gwamnantin Tarayya na faɗin ƙasar nan, masu tsawon kilomita 35,000.
Fashola ya ce kwanan nan Gwamnatin Buhari za ta gina shingayen karɓar haraji daga direbobi a manyan titinan Najeriya.
Gwamnatin Tarayya ta amince a fara gina shingayen karɓar haraji daga motocin haya da waɗanda ba na haya ba a kan manyan titinan Najeriya.
Ministan Ayyuka Raji Fashola ne ya shaida wa manema labarai haka, a Fadar Shugaban Ƙasa, jim kaɗan bayan kammala taron mako-mako na Majalisar Zartaswa (FEC), ranar Laraba, a Abuja.
Fashola ya ce an zartas da sake dawo da karɓar haraji daga masu motocin ne bayan an yi shawarwari da tuntuɓar masu ruwa da tsaki na ciki da wajen gwamnati.
Cikin 2019 ne dai Gwamnatin Buhari ta bayyana aniyar dawo da karɓar kuɗaɗen.
Sai dai kuma bisa dukkan alamu ɓarkewar cutar korona a farkon 2020 ya haifar da cikas wajen aiwatarwa a baya.
Fashola ya ce duk da a baya gwamnati ta rushe shingayen karɓar haraji a kan titina, amma dai babu wata doka da ta haramta sake dawo da su.
Ministan ya ce tuni an yi bincike domin yanka farashin kuɗaɗen da ko waɗanne nau’in motoci za su riƙa biya.
Ya ce kuma an tantance wuraren da za a gig-gina shingayen.
“Ba wai daga gobe za a fara karɓa ba, amma dai an cimma babbar matsaya a taron yau Laraba.”
Ya ce za a fara da zaran an kammala gyaran manyan titinan Gwamnantin Tarayya.
Kuma a kan manyan titinan ‘Express Way’ kaɗai za a yi.
Fashola ya ce manyan titinan da ke ‘dual carriage’, irin na Kano zuwa Abuja, yawan su ya kai tsawon kilomita 35,000 a faɗin ƙasar nan.
KADUNA: Ƴan ajin karshe na ƙaramin Sakandare JSS III za su koma makaranta ranar 18 ga Agusta
Kwamishinan ilimin jihar Kaduna Muhammed Shehu ya bayyana cewa gwamnatin jihar ta amince ɗalibai ƴan ajin ƙarshe na karamin sakandare JSSIII su koma makaranta ranar Litinin domin shirin fara jarabawar karshe wanda za a fara ranar 23 zuwa 7 ga watan Satumba.
” Za a fara jarabawar ranar 23 ga Agusta, saboda haka makarantu su buɗe domin ɗalibai ƴan aji 3.
Su kaɗai ne za su koma banda sauran ƴan makaranta.
Idan ba a manta, ta dakatar da komawa makarantun jihar saboda matsalar tsaro a jihar.
A cikin wata sanarwa wanda gwamnatin Kaduna ta fidda a farkon wannan wata, ta yi kira ga mutanen Kaduna su ci gaba da hakuri da maganar komawar yayan su makarantu domin ci gaba da karatu, saboda sai fa lokacin da gwamnati ta gamsu an samu saukin matsalar tsaro a jihar.
Kwamishinan Tsaro da na Ilimi, Samuel Aruwan da Muhammed Shehu sun bayyana cewa har yanzu jami’an tsaron a jihar ba su gama tsatssefe dazukan jihar domin fidda yan bindiga ba tukunna saboda haka a ci gaba da zama a gida tukunna.
Idan ba a manta ba jaridun Najeriya sun ruwaito a makon jiya cewa gwamnatin jihar ta dage komawa makarantun jihar sai Illa-Ma-Sha’Allah, amma kouma daga baya ta karyata sanarwar cewa ita ba ta fidda irin wannan sanarwa ba, kuma tana nan a kan bakan ta na na cewa za a dawo makarantu ranar 9 ga Agusta.
Sanarwar ranar Juma’a ta ce ba za a bude makarantun jihar ba sai jami’an tsaro sun ba gwamnati shawarar a bude makarantun sannan zata sanar da ranakun da za a bude su.
Ba  makarantun jihar ba kawai, hatta wasu wurare da ake manyan ayyuka wanda kuma akwai matsalar tsaro a wuraren, duk za a dakatar da ayyukan sai an samu natsuwa da tabbacin tsaro a wuraren sannan za a ci gaba da ayyuka.
A karshe Kwamishina Aruwan ya yaba wa dakarun tsaro dake aiki tukuru a jihar.
AREWA A HANNUN ƳAN BINDIGA: Cikin kwanaki uku a jere, mahara sun sake kashe wasu mutane, sun yi garkuwa da mutum 17 a Zamfara
Idan ba a manta ba PREMIUM TIMES HAUSA ta buga labarin yadda wasu ƴan bindiga suka kashe wata mata maijego da jaririnta a ƙaramar hukumar Maru, ranar Lahadi.
A daidai ƴan bindiga suna aikata wannan mummunar kisa da suka kai a Maru, A Bakura wasu bangaren ƴan bindiga na sace ɗaliban kwalejin koyan ayyukan gona.
Wani basarake a karamar hukumar Maru ya shaida wa wakilin mu cewa maharan da yawa daga cikin waɗanda aka sace wasu daban sun gudu da ga ƴan bindigan a lokacin da suke nausawa daji da su.
Majiya ta shaida wa PREMIUM TIMES HAUSA cewa mahara akalla su 50 ɗauke da bindigogi tsirara da rana tsaka suka buɗe wa motar hawa da ya taso daga Jibiya zuwa Zurmi a jihar Zamfara.
” A cikin waɗanda aka kashe akwai siriki na Alhaji Muntari Ziza da ɗan sa, wanda zai je kasuwar Zurmi, shi ɗan kasuwa ne.
A nan muka tsinci gawarwakin su.
Bayan haka maharan sun nausa cikin daji da wasu matafiyan.
PREMIUM TIMES HAUSA ta buga labarin yadda ƴan bindiga suka afka makarantar koyon aikin Noma dake garin Bakura, suka sace ɗalibai da wasu daga cikinsu malaman makarantar.
Rajistaran kwalejin Aliyu Bakura ya bayyana cewa maharan sun sace ɗalibai 15 da wani malami da matar sa.
” Ƴan bindigan sun shigo makarantan ɗauke manyan makamai.
Sun kashe jami’an tsaro hudu har da ƴan sanda.
Har yanzu akwai ɗalibai da dama dake tsare hannun ƴan bindiga ba a sako su ba.
A jihar Neja, har yanzu ƴan makarantan Islamiya akalla 200 na can tsare hannun ƴan bindiga ba a kai ga ceto su ba.
Wannan dalili ya sa dole gwamnatin Kaduna ƙarkashin Nasir El-Rufai ya ɗage komawa makarantu a jihar har sai an samu saukin hare-haren ƴan bindiga.
RASHIN TSARO A FILATO: INEC ta tsaida aikin rajistar zaɓe a ƙananan hukumomi biyar
Biyo bayan ganin yadda matsalolin tsaro ke ƙara taɓarɓarewa a wasu yankunan jihar, Hukumar Zaɓe ta Ƙasa (INEC) ta dakatar da aikin rajistar masu zaɓe da ake yi a faɗin ƙasar nan a ƙananan hukumomi biyar na Jihar Filato.
Cikin wata sanarwa da Madam Caroline Okpe, Sakatariyar Gudanarwa ta INEC, ta fitar a madadin Kwamishinan Zaɓe mai zama a jihar (REC), a ranar Litinin a Jos, ta ce  an ɗage aikin ne saboda dokar hana zirga-zirga da gwamnatin jihar ta saka.
Ta ce, “Ɗage aikin zai shafi cibiyoyin rajistar a ƙananan hukumomin Barkin Ladi, Bassa, Jos ta Gabas, Jos ta Arewa da kuma Riyom har sai hali ya yi.
“INEC ta na tabbatar wa da sababbin masu zaɓe da waɗanda ke da matsala da katin su cewa za a yi masu aikin da zarar yanayin ya inganta.”
Hukumar Dillancin Labarai ta Nijeriya (NAN) ta ruwaito cewa an samu matsalar rashin tsaro ne a wasu sassa na garin Jos, wadda ta kai ga kisan gillar da aka yi wa wasu matafiya waɗanda ba su ji ba ba su gani ba, a Hanyar Rukuba da ke cikin Ƙaramar Hukumar Jos ta Arewa.
An ce matafiyan su na kan hanyar su ne ta dawowa daga taron Zikiri na shekara-shekara da ake yi a Bauchi lokacin da wasu mutane da ‘yan sanda su ka ce “‘yan iskan gari ne” su ka far masu.
Shugaba Muhammadu Buhari da gwamnoni a faɗin ƙasar nan sun yi Allah-wadai da kisan gillar kuma sun yi kira ga jami’an tsaro da su gano waɗanda su ka aikata ta’asar.
Madam Okpe ta ce tilas ne INEC ta tsayar da aikin rajistar domin ba za ta iya ci gaba da shi ba saboda wannan matsala abar baƙin ciki ta rashin tsaro, wadda ta tilasta wa gwamnatin Jihar Filato ta saka dokar hana yawo ta awa 24 a Jos ta Arewa.
Haka kuma gwamnatin jihar ta ƙaƙaba dokar hana yawo daga ƙarfe 6 na yamma zuwa ƙarfe 6 na safe a ƙananan hukumomin Bassa da Jos ta Kudu saboda waɗannan hare-haren.
Madam Okpe ta ce INEC za ta tabbatar da cewa dukkan ‘yan ƙasa da su ka cancanta a jihar za a yi masu rajista  idan halin da ake ciki ya gyaru.
MARIGAYI MANTU: Sanata Ibrahim Mantu ya rasu yana da shekaru 74
An bayyana rasuwar tsohon Mataimakin Shugaban Majalisar Dattawa, Sanata Ibrahim Mantu.
Iyalan gidan mamacin sun tabbatar da cewa ya rasu bayan wata rashin lafiya, a wani asibiti na kuɗi a Abuja.
Mantu ya rasu ya na da shekara 74 a duniya.
Kuma an sanar da cewa za a yi jana’izar gawar mamacin a Masallacin Juma’a na Rukunin Gidajen ‘Yan Majalisa na Apo, ƙarfe 1 na rana.
An haifi mantu a wani ƙauye da ake kira Chanso da ke ƙarƙashin gundumar Gindiri, ta cikin Ƙaramar Hukumar Mangu a Jihar Filato.
Ya riƙe muƙaman siyasa daban-daban a jam’iyyu daban-daban, inda a cikin 1999 aka zaɓe shi Sanatan Filato ta Tsakiya a ƙarƙashin jam’iyyar PDP.
Cikin 2001 ya zama Mataimakin Shugaban Majalisar Dattawa.
Ya rasu a Abuja, kuma za a rufe shi a Abuja.
Allah ya gafarta, amin.
Ƴan bindiga sun kashe maijego da jaririnta da wasu mutum 13 a Maru, Jihar Zamfara
A ci gaba da fama da rashin tsaro da yayi wa jihar Zamfara da yankin Arewa maso gabashin Najeriya rawani, ƴan bindiga sun kashe wasu mutum 13 ciki har da maijego da jaririnta.
Sarkin Zazzau Bamalli, jami’an gwamnatin Kaduna sun halarci jana’izar kakar kakakin majalisar Kaduna, Zailani
Shugaban majalisar Kaduna, Honarabul Yusuf Zailani tare da daruruwan ƴan uwa da makusanta sun halarci sallar jana’izar marigayiya Hajiya Maimunatu a Zaria.
Marigayiya Maimunatu kakace ga Kakakin majalisar Kaduna, Yusuf Zailani.
Ita ce ta haifi mahaifin kakakin majalisar jihar Kaduna, Ibrahim Zailani, wanda ɗan uwa ne ga tsohon babban maishari’a na jihar Kaduna, Tanimu Zailani da tsohon babban sakataren a ma’aikatar Harkokin Ƙananan hukumomin jihar Kaduna, Mahmud Zailani.
Ta rasu tana da shekaru 105.
Sarkin Zazzau, maimartaba Ahmed Bamalli ya harci jana’zar.
KORONA: Buhari da ‘yan rakiyar sa za su killace kan su bayan dawowa daga Landan
Shugaba Muhammadu Buhari zai killace kan sa bayan dawowar sa daga Landan, kamar yadda dokar Hukumar Daƙile Yaɗuwar Korona ta Ƙasa (NCDC) ta tanadar.
Haka su ma sauran ‘yan tawagar da su ka raka shi Landan ɗin inda su ka shafe tsawon makonni biyu, su ma duk za su killace kan su.
Waɗanda su ka dafa masa baya a tafiyar sun haɗa da Ministan Harkokin Waje, Jeoffrey Onyeama; Ƙaramin Ministan Ilmi, Chukwemeka Nwajuiba; Mashawarci Kan Tsaro, Babagana Monguno da Babban Daraktan Leƙen Asiri, Ahmed Abubakar.
Buhari da ‘yan rakiyar sa sun tafi  Landan tun a ranar 26 Ga Yuli, bai dawo ba sai a ranar Juma’a, bayan ya shafe sati biyu.
Kakakin Yaɗa Labarai na Shugaba Buhari, Garba Shehu ya ce Buhari da jami’an za su killace kan su kamar yadda doka da tsarin tafiye-tafiye na duniya ya gindaya.
“Shugaba Buhari da dukkan ‘yan tawagar sa za su killace kan su.
Bayan sun iso Najeriya an yi masu gwaji a ranar Juma’a ɗin, kuma nan gaba kaɗan za a ƙara yi masu wani gwajin.” Inji Garba Shehu.
A lokacin da ya ke Landan, Buhari ya shiga sahun wasu shugabannin duniya inda aka yi Taron Makomar Ilmi a Duniya.
Buhari ya tafi Landan ganin likitocin sa, kwanaki kaɗan kuma likitocin Najeriya su ka tsunduma yajin aikin da har yau ba su koma ba.
A Landan, Buhari ya kai wa jagoran APC, Bola Tinubu ziyara, wanda shi ma neman magani ya kai shi Landan ɗin.
Ƴan bindiga sun sace ɗaliban makaranta a Zamfara, sun kashe jami’an tsaro 4
A ci gaba da fama da rashin tsaro da yayi wa jihar Zamfara da yankin Arewa maso gabashin Najeriya rawani, ƴan bindiga sun afka makarantar koyon aikin Noma dake garin Bakura, inda suka sace ɗalibai da wasu daga cikinsu nbmalaman makarantar.
Khalifa Muhammadu Sanusi ya yi tir da kisan musulmi da aka yi a Jos
Khalifa Muhammadu Sanusi, Khalifan Ɗarikar Tijjaniya ya yi tir da kisan gillan da aka yi wa musulmai matafiya mabiya ɗarikar Tijjaniya a Jos.
A wata sanarwa wanda Khalifa Sanusi ya fitar ranar Lahadi ya yi kira ga musulmai musamman ƴan tijjaniya da su kwantar da hankulan su yi hakuri.
Ga cikakken sakon a nan
JAJANTAWA DA FADAKARWAA KAN KISAN GILLAR DA AKA YI WA
YAN UWAA JIHAR PLATEAU
“Inna lillahi wa inna lihi raj’un
Dukkan yabo ya tabbata ga Allah madaukakin Sarki tsira da amincin Allah su kara tabbata bisa fiyayyen halitta manzon Allah sallallahu alailhi wa sallam.
Bayan haka, mun sami labari ta hanhoyi dabam dabam kuma jama’a sun ji bayanai a kafofin
labarai na kisan gillar da aka yi wa yan uwa musulmi mabiya darikar Tijaniyya a jihar Filato.
Wadannan ƴan uwan dai kamar yadda dukkan ingattattun bayanai suka nuna suna kan
hanyarsu ce ta komawa gida bayan sun halarci taron zikiri a Bauchi a gidan Maulana Sheikh
Tahir Uthman Bauchi.
Da farko muna rokon Allah madaukakin Sarki Ya yi rahama ga dukkan wadanda muka rasa tare da mika ta’aziyyar mu ga iyalansu da kuma shugabanmu Maulana Sheikh Tahir Uthman Bauchi.
Muna kira ga gwamnatin tarayya da ta jihar Filato da jami’an tsaro da su tsaya a kan amanar da Allah ya ba su ta kare rayuwar al’umma, a yi cikakken binciken da zai bayyana ƴan ta’addar da suka yi wannan mummunan aikin a kuma yi musu hukuncin da ya dace.
Jamar da aka kashe yan kasa ne masu hakki kuma lallai ne a bi musu hakkinsu.
Muna kira ga ‘yan uwa ‘yan Tijjaniyya da ma jama’a gaba daya da a yi hakuri kada a dauki doka a hannu a bai wa jami’an tsaro damar yin aiki yadda ya kamata.
Muna rokon Allah ya bayyana wadanda suka yi wannan ta’addancin kuma ya ba da ikon yin
adalci.
Allah ya kawo mana karshen wadannan fitintinun kuma Allah ya ba mu lafiya da zama lafiya.
Muna kira ga al’umma da a ci gaba da gabatar da addu’o’i ga kasa saboda neman Allah ya kawo zaman lafiya, kwanciyar hankali da yalwatar rayuwa.
Assalamu alaikum wa rahamtullahi wa barakatuh.
AREWA A HANNUN ‘YAN BINDIGA: Yadda ake tayi da neman ragin kuɗin fanso mahaifin Kakakin Majalisar Zamfara da ya shafe kwanaki 11 a hannun ‘yan bindiga
Kamar yadda ake cinikin gida ko gona a shafe kwana da kwanaki ana shawarwari bayan mai saye ya taya, shi kuma mai kadara ya ce ‘albarka’, to haka ake ci gaba da ciniki ko tattauna neman ragin kuɗin fanso mahaifin Kakakin Majalisar Jihar Zamfara wanda ‘yan bindiga su ka  arce da shi tun a ranar 4 Ga Agusta.
Majiya mai tushe ta ce lamari ya yi tsauri sosai har sai da ta kai an nemi agajin gogarman ‘yan bindiga Halilu Kachalla, domin ya shiga tsakani da gogarman da ya jagoranci sace dattijon da nufin neman sassauci maƙudan kuɗaɗen fansa da ‘yan bindigar su ka nemi a biya su.
Tun dai washegarin da su ka sace mahaifin na Honorabul Nasiru Magarya tare da kishiyar mahaifiyar Kakakin Majalisar ta Zamfara da wasu kawunan sa biyu da sauran ‘yan uwa uku, maharan sun nemi a biya su naira miliyan 500 cur kafin a sako su sake su.
Wani babban hadimin Kakakin Majalisar da ba ya so PREMIUM TIMES ta bayyana sunan sa ne shaida wa jaridar nan cewa naira miliyan 500 ‘yan bindigar su ka nemi a biya su,  kwana bayan sun sace mutanen daga Magarya, mahaifar Kakakin Majalisar Jigawa.
PREMIUM TIMES ta kuma ji cewa akwai wani tsohon kwamishinan Zamfara ɗan asalin garin Zurmi, wanda kusan shi ne ma jagoran tawagar da ke tattauna neman ragin kuɗin fansar.
Sannan kuma akwai wasu daga cikin jami’an gwamnati da kuma wasu abokai na Kakakin Majalisa.
Sai dai makusancin ya nuna cewa lamarin wata ƙullalliya ce kawai aka shirya don a tatsi kuɗaɗe a hannun kakakin.
“Sun nemi a biya su kuɗin fansa naira miliyan 500, mun ce masu ba mu da waɗannan kuɗaɗe, kuma babu inda za mu same su.
“Daga nan kuma mun riƙe su har su ka sassauto da farashi ƙasa zuwa naira miliyan 200.
Mu ka ce ba mu da waɗannan kuɗaɗen.
“Daga nan fa su ka nemi mu hanzarta mu biya, saboda ba su son su taɓa lafiyar dattawa.”
PREMIUM TIMES ta ji daga majiya cewa ‘yan bindiga su nemi daddalewa a kan naira miliyan 100, saboda a cewar su, ba sansanin ‘yan bindiga ɗaya ba ne su ka je kamo iyayen na Kakakin Majalisar  Zamfara.
“Sun ce daga sansanonin su daban-daban su ka yi gangamin wakilai.
Don haka su na buƙatar kuɗaɗen domin sallamar kowane sansani.”
Majiyar ta ce an shaida masu sansanonin sun fi shida, don haka su na neman sai dai a biya kowane sansani naira miliyan biyar.
An Nemi Sa-hannun Gogarma Kachalla:
Majiyar PREMIUM TIMES ta tabbatar da cewa tun bayan yin garkuwa da mutanen, wani jami’in Ƙaramar Hukumar Shinkafi ya tunruɓi gogarma Kachalla, wanda ya ƙulla yarjejeniyar daina kai hare-hare shi da gwamnatin Zamfara.
An zargi Kachalla ne saboda a yankin sa ne lamarin ya faru.
Kachalla shi ma ya tuntuɓi Turji da ke riƙe da dazukan Zurmi da wasu yankuna na Jihar Katsina.
Yayin da har yanzu ba za a iya tabbatar da a hannun waɗanda mutanen su ke ba, an dai ji cewa sansanoni daban-daban ne su ka yi gangami su ka kame su.
Har yanzu dai ana ci gaba da tattaunawa, zuwa lokacin da aka rubuta wannan labari.
Kachalla ya tabbatar masu cewa ba shi ne ya yi garkuwa da mahaifin na Kakakin Majalisa ba.
INEC ta fallasa manhajar rajistar zaɓe ta bogi a yanar gizo
Hukumar Zaɓe ta Ƙasa (INEC) ta bayyana cewa ƴan Najeriya su yi kaffa-kaffa da wata manhajar rajistar katin shaidar zaɓe (CVR) ta yanar gizo.
Kwamishinan Zaɓe na Ƙasa kuma Shugaban Kwamitin Ilmantar da masu Zaɓe, Festus Okeye ne ya bayyana haka a Abuja.
Okoye ya ce an ja hankalin INEC ga wani saƙo da ake ci gaba da watsawa ta soshiyal midiya, mai nuna wata manhajar da aka ce hukumar ta ce a ciki za a riƙa shiga ana rajistar shaidar cancanta yin zaɓe.
Okoye ya ce, “to manhajar dai ta bambanta da sahihiyar manhajar da INEC ta fitar, wadda a ciki ta amince za a riƙa yin rajista a yanar gizo.
“Sunan manhajar boge ɗin da ake yaɗawa a soshiyal midiya https://register.inec-pvc.online/.
“Saboda haka INEC na gargaɗin  jama’a cewa su nesanta kan su daga wannan manhaja ta bogi, domin ba mallakar ta ba ce, ta bogi ce.” Inji sanarwar.
Ya ce INEC ba ta wakilta wata hukuma ko ƙungiya yi mata aikin yi wa ‘yan Najeriya rajistar cancantar jefa ƙuri’a ta yanar gizo ba.
“Ana sanar da jama’a cewa manhajar INEC guda ɗaya ce, kuma ita aka amince a shiga a yi rajista ta yanar gizo a cikin ta, wato https://cvr.inecnigeria.org.”
Makonni biyu da su ka gabata ne dai Hukumar Zaɓe ta Ƙasa (INEC) ta fitar da jadawalin ranakun rajistar masu zaɓe
Hukumar Zaɓe ta Ƙasa (INEC) ta bayyana ranaku da abubuwan da za a yi dangane da rajistar masu jefa ƙuri’a da ake gudanarwa a yanzu.
Idan kun tuna, an fara aikin ne daga ranar 28 ga Yuni, 2021 kuma za a ci gaba da yin sa har zuwa ranar 11 ga Yuli, 2022.
A sanarwar da sashen yaɗa labarai da wayar da kan masu zaɓe na hukumar ya fitar, an nuna cewa za a yi aikin a watanni uku na farko da watanni uku na biyu na wannan shekarar da mu ke ciki.
A baɗi kuma za a yi aikin a watanni uku na biyu da watanni uku na huɗu na shekarar.
Jadawalin ya nuna cewa a bana, daga 28 ga Yuni zuwa 21 ga Satumba za a gudanar da rajistar masu zaɓe.
Daga ranar 28 zuwa 30 ga Satumba kuma za a kafe sunayen waɗanda su ka yi rajista domin kowa ya duba domin tabbatar da bayanan sa da aka wallafa daidai ne ko kuma akwai gyara.
Aiki na gaba shi ne ci gaba da aikin rajistar masu zaɓe wanda za a fara a ranar 4 ga Oktoba, kuma a ci gaba da yin sa har zuwa ranar 20 ga Disamba, 2021.
A shekarar 2022 kuma, INEC za ta ci gaba da rajistar masu zaɓe a ranar 3 ga Janairu, sannan za ci gaba da yi har zuwa ranar 22 ga Maris.
Daga nan za a dakata domin kafe sunayen waɗanda su ka yi rajistar saboda su duba su tabbatar da bayanan su da aka wallafa daidai ne ko kuma akwai gyara.
Za a yi hakan ne a tsakanin ranar 26 ga Maris zuwa ranar 1 ga Afrilu, 2022.
A tsakanin ranar 11 ga Afrilu zuwa ranar 30 ga Yuni kuma za a ci gaba da gudanar da aikin rajistar masu zaɓe.
Sa’annan, kamar dai yadda aka yi a baya, za a kafe sunayen waɗanda su ka yi rajistar saboda tabbatar da ingancin su da yin gyare-gyare a inda ya dace.
Bugu da ƙari, INEC ta bayyana irin mutanen da za su iya zuwa ofishin yin rajistar.
A cewar ta, kowane ɗan Nijeriya da ya kai ɗan shekara 18 ya cancanci yin rajistar zaɓen idan har bai taɓa yin rajista a baya ba.
Haka kuma shi ma duk wanda ya taɓa rajista amma ya samu wata matsala da rajistar sa a zaɓuɓɓukan baya, wadda ya ke so a gyara masa a yanzu, shi ma zai iya zuwa.
Hukumar ta kuma ce idan mutum mai rajista ya na so a sauya masa wurin da zai kaɗa ƙuri’a zuwa wani wajen, shi ma zai iya zuwa a gyara masa.
Haka kuma duk wanda ya yi rajista amma katin sa ya ɓace ko ya lalace, shi ma zai iya zuwa a ba shi sabon katin rajistar zaɓe.
Shi ma wanda ke so a gyara masa wani bayani da aka yi masa rajista da shi a baya, kamar suna ko ranar haihuwa, to shi ma zai iya zuwa ofishin rajistar domin a gyara masa, inji hukumar.
A ƙarshe, hukumar ta bada sanarwar cewa za a ɗage aikin rajistar a Jihar Anambra a cikin Agusta 2021 saboda zaɓen gwamnan jihar da za a yi a ranar 6 ga Nuwamba, 2021.
KISAN GILLAR MATAFIYA A JOS: Sunayen waɗanda aka kashe
Kwana ɗaya bayan mummunan kisan da matasan  Kiristocin Jos su ka yi wa Musulmai matafiya a Jos, jaridar HumAngle mai bada bayanan al’amurran da su ka shafi matsalar tsaro a Arewacin Najeriya, ta buga sunayen matafiya su 22 da aka kashe a yayin harin.
HumAngle ta ƙara da cewa wani da ya tsira da ran sa daga iyalin Alhaji Baido da aka kashe a cikin motar, ya ce baya huɗu da aka kashe, har yanzu su na cigiyar wasu iyalin Alhaji Baido ɗin su uku da ba a ji ɗuriyar halin da su ke ciki ba.
Jerin Sunayen Waɗanda Aka Kashe:
Sule Alhaji Baido
Malam Ahmadu
Siddi Abubakar
Abdulkarim Mumini
Malam Suleiman
Malam Salihu Halilu
Malam Muhammadu
Malam Bello Ori
Hamidi Malam Musa Shehu
Malam Abdulkarim
Alhaji Abubakar Lawal
Alhaji Rugga
Baa Alhaji Bayo
Gambo Alhaji Baido
Alhaji Usman Lolo Shagari
Malam Maude Alhaji Ɓaido
Ibrahim Haruna
Halilu Hunter
Yakubu Malam Bello
Malam Isyaku
Sai waɗansu mutum huɗu da ba a gane su ba.
Sarkin Musulmi ya roƙi kada a yi ramuwar-gayya.
Majalisar Zartaswar Addinin Musulunci ta Najeriya (NSCIA) ta yi gargaɗi da roƙon cewa kada Musulmai su yi ramuwar-gayyar kisan da aka yi wa Musulmai a hanyar Rukuba, cikin Ƙaramar Hukumar Jos ta Arewa a ranar Asabar.
An kashe matafiyan waɗanda dukkanin su Fulani ne Musulmai da PREMIUM TIMES HAUSA ta bada rahoto su 22 a lokacin da su ke kan hanyar komawa jihar Ondo inda su ke da zama, bayan sun halarci taron Maulidin murnar shiga Sabuwar Shekarar Musulunci a gidan Sheikh Ɗahiru Bauchi, a Bauchi.
Sai dai kuma wasu rahotanni da ke ƙara fitowa sun bayyana cewa waɗanda aka kashe ɗin sun fi 22, domin an ƙara samun waɗansu gawarwakin daga baya.
Cikin wata sanarwar da NSCIA ta fitar ɗauke da sa hannun Darakta Zubairu Usman-Ugwu, Majalisar ta yi kiran da hukumomin tsaro su tabbatar da sun kamo dukkan waɗanda ke da hannu wajen wannan mummunan kisan gilla da aka yi.
Sai dai kuma ta ce har yanzu ana cigiyar wasu mutum takwas da ba a ji halin da su ke ciki ba, ko da rai ko babu.
NSCIA ta miƙa ta’aziyya da alhinin ta ga Sheikh Ɗahiru Bauchi da kuma iyaye da iyali da ‘yan’uwan waɗanda aka kashe.
Tuni dai Shugaba Muhammadu Buhari da Gwmna  Simon Lalong na Jihar Filato su ka yi tir da wanann kisan.
CAN Ta Yi tir Da Kisan, Ta Nemi A Zaƙulo Makasan:
Ƙungiyar Kiristocin Najeriya (CAN) ta nuna rashin jin daɗi da matuƙar ba baƙin cikin kisan da wasu matasan Kiristoci su ka yi wa Musulmai matafiya a Rukuba, kusa da Jos, a ranar Asabar.
Cikin wata sanarwa da Shugaban CAN na Jihar Filato, Polycap Lubo ya fitar a ranar Lahadi, ya ce abin takaici ne kisan da aka yi wa matafiyan, kuma ya yi kira da jami’an tsaro su zaƙulo waɗanda su ka aikata wannan mummunar ɓarna.
Yayin da Polycap ya ce babu wani dalilin da zai sa a riƙa kashe rayukan mutane saboda bambancin ƙabila ko addini, ya kuma yi tir da kashe-kashe da tashin hankalin da ke faruwa a Ƙananan Hukumomin Bassa, Riyom, Jos ta Kudu da kuma Barkin Ladi.
An Ƙaƙaba Dokar Hana Fita A Jos Ta Arewa, Ta Kudu Da Kuma Bassa:
Gwamnatin Jihar Filato ta ƙaƙaba dokar hana fita awa 24 a baki ɗayan Ƙaramar Hukumar Jos ta Arewa.
Cikin wata sanarwa da Kakakin Yaɗa Labarai na Gwamna Simon Lalong, Makud Macham ya fitar, ya ce a Ƙaramar Hukumar Jos ta Arewa an hana fita daga safiya har zuwa wata safiyar, tun daga ranar Lahadi, 15 Ga Agusta, 2021.
A Ƙananan Hukumomin Jos ta Kudu da Bassa kuma an hana fita daga ƙarfe 6 na safiya zuwa ƙarfe 6 na yamma.
Ya ce Gwamna Lalong ya yi haka ne domin hana ƙara ɓarkewa ko fantsamar kashe-kashe a wasu yankunan ƙananan hukumomin.
An Kama Mutum 20, Ana Neman Sauran:
Rahotanni da kuma kafafen yaɗa labarai sun ruwaito jami’an tsaron Jihar Filato sun bayyana damƙe mutum 20 daga cikin waɗanda ake zargin sun tare hanya a Rukuba da ke Jos, su ka kashe matafiya fiye da 22.
Idan ba a manta ba, Shugaba Muhammadu Buhari ya umarci jami’an tsaro su tabbatar sun kamo dukkan masu hannu a wannan mummunan kisa, domin a hukunta su.
Majalisar Harkokin Addinin Musulunci (NSCIA) da Gwamnatin Jihar Filato da CAN da sauran miliyoyin ‘yan Najeriya na ci gaba da yin kira a tabbatar an kamo waɗanda su ka yi kisan domin a hukunta su.
Hasalallu na ci gaba da cewa hukunta waɗanda su ke aikata kisan gilla a kan jama’a ne kaɗai zai iya magance ramuwar-gayya.
ƘANJAMAU: Waɗanda basu taɓa yin aure ba ne suka fi dakon cutar a ƙasar nan – NACA
Hukumar dakile yaduwar Kanjamau ta ƙasa NACA ta bayyana cewa waɗanda basu taɓa yin aure ba sun fi kaso mafi yawa cikin waɗanda suke fama da Ƙanjamau a Najeriya.
Akalla kashi 64% daga cikin waɗanda ke dauke da cutar duk marasa aure ne.
Shugaban hukumar Gambo Aliyu ya sanar da haka ranar Litini a Abuja.
Aliyu ya ce mata masu shekaru 17 zuwa 35 da maza mamadu shekaru 19 zuwa 31 ne suka fi kamuwa da cutar.
” Karuwai mata sun fi yaɗa cutar fiye da maza Ƴan luwadi.
Dalilin yin binciken
Aliyu ya ce an gudanar da wannan  bincike ne domin gano rukunin mutanen da suka fi yaɗa cutar a kasar nan.
Ya ce gwamnati za ta yi amfani da sakamakon domin tsara ingantattun hanyoyin da suka fi dacewa domin dakile yaduwar cutar.
Daga nan sai Aliyu ya ce gwamnati za ta rika bin mata masu ciki zuwa gidajen su domin wayar musu da kai sanin mahimmancin yin gwajin Kanjamau da karban magani domin kare ƴaƴan su daga kamuwa da cutar a lokacin da suke da ciki.
Ya ce bincike ya nuna cewa mata masu ciki sun kai kashi 22% dake dauke da cutar a Najeriya.
“Domin rage yaduwar cutar ne muka amince mu rika bin mata masu ciki gidajen su domin ba su maganin kare su da ‘ya’yan su daga kamuwa da cutar.
Bayan haka Aliyu ya ce gwamnati za ta rika bin matasa gida-gida domin faɗakar dasu  sanin mahimmancin karban magani domin kare kansu daga kamuwa da cutar.
Matasa ɗauke da makamai sun kashe matafiya akalla 20 a hanyar Jos-Zaria da safiyar Asabar
Wasu matasa ɗauke da muggan makamai sun tare wasu manyan motocin bas mai cin mutum 18 a hanyar Jos zuwa Zaria inda suka far musu suka kashe akalla mutum sama da 20, kamar yadda jaridar Daily Nigerian ta ruwaito.
Daily Nigerian wanda ta ce wakilinta ya ziyarci wannan wuri bayan wannan mummunar abu ya auku.
Ya ce matafiyan na dawowa daga taron murnar shiga sabuwar shekarar musulunci wanda aka yi a garin Bauchi bisa gayyatar Sheikh Dahiru Bauchi, kamar yadda Ibrahim wanda ya tsira daga wannan hari ya bayyana.
Majiyar ta bayyana cewa koda motocin suka isa gada-biyu dake karamar hukumar Jos ta Arewa sai matasan suka dira musu, suka fara sara suna duka.
” Mutum sama da 80 sun arce cikin daji.
Sannan kuma na ga wasu gawarwaki har 22 waɗanda na ƙirga da kai na a asibitin koyarwa na jami’ar Jos.
Gwamnatin Buhari na gudanar da watandar ayyuka 800 da aikin titina  masu tsawon kilomita 13,000 a ƙasar nan – Fashola
Ministan Ayyuka da Gidaje, Babatunde Fashola ya bayyana cewa gwamnatin Shugaba Muhammadu Buhari na bisa kan gudanar da ayyukan da yanzu haka ake ci gaba da yi har kwangiloli 800 da kuma ginawa da gyaran titina da gadoji masu tsawon kilomita 13, a sassa daban-daban na ƙasar nan.
Fashola ya yi wannan bayani a lokacin da ya ke duba aikin Gadar Chanchangi da ke cikin Ƙaramar Hukumar Takum a Jihar Taraba.
Ya tabbatar da cewa nan ba da daɗewa ba za a kammala kusan dukkan waɗannan ayyuka domin a samu sauƙin matsalar tsaro, tattalin arzikin ƙasa ya bunƙasa, kuma masu sana’o’i su samu sauƙin gudanar da harkokin su.
Ya kuma ƙara jaddada ƙoƙarin da wannan gwamnati ke yi domin sanin ta kai kwalta mai nagarta ga kowane lungu da saƙo na ƙasar nan.
Haka kuma ya ce za a samar da gadoji a duk wuraren da yin hakan ya wajaba.
Daga nan ya roki ‘yan Najeriya su ƙara haƙuri, saboda nan ba da daɗewa ba za a kammala dukkan ayyukan da Gwamnatin Tarayya ke yi a kowace jiha daga cikin dukkan jihohin ƙasar nan 36.
Fashola dai ya yi wannan bayani ne kwana ɗaya bayan ya yi wa ‘yan Najeriya albishir da labarin maido da karɓar kuɗaɗen haraji daga duk wata motar da ta hau manyan titinan gwamnatin tarayya a ƙasar nan.
Wannan labari kuwa bai yi wa mafi yawan ‘yan Najeriya daɗi ba.
Fashola ya ce Gwamnatin Tarayya za ta duba yiwuwar karɓar aikin kwalta mai tsawon kilomita 30 daga Takum zuwa Chanchangi, daga hannun Gwamnatin Jihar Taraba.
NAN ta ruwaito cewa Gwamnatin Jihar Taraba ta bayar da aikin ginin titin na Takum zuwa Chanchangi ga kamfanin SCC Nigeria Ltd., amma ɓarkewar cutar korona cikin 2020 ya haifar da matsalar samun kuɗin yin aikin titin.
Fashola ya ce muhimmancin da titin mai tsawon kilomita 30 ke da shi a yankin da ƙasar baki ɗaya ne ya sa Gwamnatin Tarayya ke tunanin karɓar aikin ta yi shi da kan ta.
Yadda wani mai aikin gidan siyar da abinci ya rika sace fiffike da ƙundun kaji har na naira miliyan 1.2
A ranar Juma’a ne kotun majistare dake Iyaganku jihar Oyo ta gurfanar da wasu matasa biyu da da laifin sace fiffike da kundun kaza.
Rundunar ‘yan sandan jihar ta kama Precious Kumzak mai shekara 30 da Gbadamosi Idris mai shekara 32 da laifin sata, karban kayan sata da hada baki domin ayi sata.
Dan sandan da ya shigar da kara Salewa Ahmed ya bayyana cewa Precious shine baron da yake satar kaya daga shagon da yake aiki yana siyar wa abokinsa Idris.
Ahmed ya ce Precious ya yi aiki kantin cin abinci na ‘Stone Cafe Bar’ dake layin Ring road a Ibadan daga watan Janairu zuwa Yuli 2021.
Ya ce banda fiffike da kundun kaji da yake arcewa da su, Precious ya rika sace dodon kodi da shinkafa daga shagon yana siyar wa abokinsa Idris.
“A lissafe dai kayan shagon da Precious ya rika sacewa sun kan na naira miliyan 1.2.
Ahmed ya ce Satan da Precious ya yi ya saba wa tsarin dokan ‘Criminal Code’ sashen 390 sakin layi na 9, sashin 427 da 516 ta shekarar 2000 na jihar Oyo.
Alkalin kotun Mrs Patricia Adetuyibi ta ce  kowannen su, Precious da Idris za su biya belin Naira 500,000 sannan su gabatar da shaida Kuma
Za a cigaba da shari’a ranar 6 ga Oktoba.
Sarkin Argungu zai naɗa Lai Mohammed Kakakin Kebbi cikin watan Satumba
Sarkin Argungu a Jihar Kebbi, Alhaji  Mohammed Mera zai naɗa Ministan Yaɗa Labarai Lai Mohammed sarautar Kakakin Kebbi.
Bikin naɗin sarautar wanda za a yi a ranar 25 Ga Satumba, ya na ƙunshe ne a cikin wata sanarwar da Kamfanin Dillancin Labarai ya buga bisa sa hannun Daraktan Yaɗa Labarai na Hukumar Yawon Buɗe Ido ta Ƙasa (NIHOTOUR), Ahmed Sule.
Tun a ranar 7 Ga Maris Sarkin Argungu ya sanar da bai wa Lai Mohammed sarautar Kakakin Kebbi, amma ba a bayyana ranar da za a yi bikin naɗin ba, sai yanzu.
Sarki Mera ya sanar da sarautar kan Minista Lai Mohammed a Abuja cikin 2020, yayin da ya gabatar da tsarin shirin Bikin Kamun Kifi na Argungu, wanda aka gudanar a ranakun 11 zuwa 14 Ga Maris, 2020.
Sanarwar ta ce a yanzu shirye-shirye sun yi nisa matuƙa domin ganin bikin naɗin ya yi armashi.
Sarkin ya ce an yanke shawarar naɗa Minista Lai sarautar Kakakin Kebbi, bayan Majalisar Masarautar ta zauna ta yanke hukuncin amincewa, bisa irin ƙoƙari da himmar Minista wajen yayatawa da isar da kyawawan al’adun Najeriya a cikin duniya.
“Hakan kuwa ya haifar da samar da ayyukan yi, kuɗaɗen shiga da wayar da kan jama’a musamman matasa game da muhimmancin bukukuwan al’adu  da kayan amfanin gargajiya.
“Sannan kuma Masarautar Argungu ta lura da irin ayyukan ɓunƙasa ƙasa tare da ayyuka tuƙuru da ministan ya ke gudanarwa da aiwatarwa a ofishin sa na minista.
Sanarwar ta ce naɗin da za a yi wa Lai a ranar 25 Ga Satumba, za ta zama ɗaya daga cikin shagulgulan da za a yi a wurin Taron Tunawa da Ranar Yawon Shaƙatawa ta Duniya, wadda ta zo daidai da ranar 27 Ga Satumba, da za a yi Jihar Kebbi.
An tsinci gawar limami a cikin mota, kwana ɗaya bayan cigiyar sa
Al’ummar garin Atiba a yankin Ijebu cikin Jihar Ogun na cikin halin jimamin mutuwar limamin garin, Mushafau Bakare, wanda aka tsinci gawar sa a ranar Laraba, kwana ɗaya bayan bacewar sa.
Yayin da aka ga limamin bai dawo gida ba kamar lokacin da ya saba, an kira wayar sa, amma ta na kashe.
Bayan an yi cigiya ba a kan shi ba, sai aka kai rahoto ofishin ‘yan sanda.
Iyalan mamacin sun ce kwata-kwata ba su kawo batun garkuwa da liman Mushafau ba.
Sai dai kuma ‘yan sanda sun tsinci gawar sa a cikin mota a hanyar Ƙaramar Hukumar Odegbolu.
Kakakin Yaɗa Labarai na Rundunar ‘Yan Sandan Jihar Ogun, Abimbola Oyeyemi, ya bayyana wa PREMIUM TIMES cewa ‘yan sandan sintiri sun wuce motar sa a kan titi a tsaye, kuma ba su san motar ƙirar Highlander Jeep ta sa ba ce.
“Sai da su ka dawo, su ka motar tsaye a inda ta ke, sannan su ka fita su ka duba, su ka ga gawar sa a ciki.”
Ya ce an bincika babu alamun murɗe shi ko shaƙe shi, kuma babu wani rauni a jikin sa.
Sai dai kuma an fi alaƙanta mutuwar ta sa da ciwon hawan jinin da ke damun sa, wanda aka ce ta yiwu ciwon ne ya tashi a lokacin da babu mai kai masa ɗauki kusa.
An dai rufe shi bayan yi masa jana’iza, kuma ana jikan sakamakon da asibiti zai fitar daga baya.
MURNA TA KOMA CIKI: Hukumar jiragen Ƙasa ta dakatar da fara jigilar matafiya daga Legas zuwa Kano
Idan ba a manta ba hukumar jiragen kasa ta Kasa NRC ta sanar da fara jigilar matafiya daga Legas zuwa ta jirgin kasa daga Legas zuwa Kano daga ranar 13 ga watan Agusta.
Sai dai kuma murna ta koma ciki ranar Alhamis, awowi kafin ranar 13 da aka sanar cewa jirgin kasa zai fara tashi daga Legas zuwa Kano din.
Babban Darektan hukumar Fidelis Okiria ya sanar a wata takarda wanda Kamfanin dillancin labaran Najeriya ta ruwaito cewa an dakatar da fara aikin jigilar mutane a jirgin kasan ne saboda lalacewar wasu wurare a layin dogon.
” Gobe Juma’a ya kamata jirgin kasa ya fara aiki gadan gadan amma kuma dole mu dakatar da wannan shiri na mu domin lalacewar wasu wurare a layin dogon.
Ko da yake yanzu haka mun tura ma’aikatan mu su je su duba aikin sannan injiniyoyi su gaggauta gyara wuraren.
A karshe ya ce da zarar an kammala aikin za a sanar da ranar da za a fara tafiye-tafiye a wannan layin doko.
BARKEWAR KWALARA A AREWA: Kwalara ta kashe mutum 146 cikin mako ɗaya a jihar Kebbi
Akalla mutum 146 ne suka rasu a dalilin kamuwa da cutar Amai da Gudawa Kwalara a jihar Kebbi.
Idan ba a manta ba PREMIUMTIMES HAUSA ta buga labarin yadda cutar ke yaduwa a jihohin yankin Arewa maso Yammacin kasar nan.
Bisa ga rahoton  mutum 75 sun mutu a jihar Katsina, Zamfara mutum 30, Sokoto 23 da Kano 119.
Da yake tattaunawa da wakilin gidan jaridar ranar Laraba shugaban asibitin ‘Yahaya Memorial’ Aminu Bunza Wanda ya tabbatar da barkewar cutar a jihar inda ya kara da cewa cutar ta fara barkewa a kauyen Dirin daji ne dake karamar hukumar Sakaba.
Bunza ya ce zuwa yanzu mutum 2,028 sun kamu kwalara a jihar kuma cutar ta yadu zuwa kananan hukumomin 20 na jihar.
Ya ce gwamnati ta wadatar da asibitocin dake kananan hukumomi jihar da kayan gwajin cutar da magunguna sannan ta horas da jami’an lafiya kan yadda za su rika kula da marasa lafiya domin dakile yaduwar cutar.
Bunza ya yi kira ga mutane da su rika tsaftace jikin su, muhalli da abincin su domin gujewa kamuwa da cutar.
“Da an ji ba dai-dai ba a ji a gaggauta zuwa asibiti domin samun magani.
Ya yi kira ga jami’an lafiya da kada su rika bai wa marasa lafiya magani a gida amma su rika garfafa gwiwowin mutane wajen zuwa asibiti da zaran sun fara rashin lafiya.
An danƙara wa ‘yan sanda naira biliyan huɗu domin zuba fetur a motocin sintiri
Ma’aikatar Kula da Harkokin ‘Yan Sanda ta bayyana cewa an ware wa Rundunar ‘Yan Sandan Najeriya Naira biliyan huɗu domin sayen man fetur ga motocin sintiri.
Ministan Harkokin ‘Yan Sanda Maigari Dingyaɗi ne ya bayyana haka a wurin wani taron da ya jiɓinci jami’an ‘yan sanda a Abuja.
Sanarwar da ya fito daga Kakakin Yaɗa Labarai na Ma’aikatar ‘Yan Sanda, ta ƙara da cewa dama akwai batun kashe kuɗaɗen a cikin kasafin 2021.
Dingyaɗi ya ce za a yi amfani da kuɗaɗen a dukkan sassan ‘yan sanda a faɗin jihohi 36 da Abuja, Babban Birnin Tarayya.
A cewar sa wannan ne karo na farko a aka taɓa bai wa ‘yan sanda muƙudan kuɗaɗen zuba wa motocin sintiri mai.
Daga nan ya ce Ma’aikatar Harkokin ‘Yan Sanda za ta ci gaba da dukkan ƙoƙarin ganin an inganta ayyukan aikin ‘yan sanda ta hanyar wadata su da kayan aiki da su ka haɗa da makamai, motocin sintiri, rigunan sulke, bindiga da albarusai da kuma ba su dukkan ƙaƙƙoƙin su.
Ya ce dama kuma Hukumar Gidauniyar ‘Yan Sanda (PTF) ta amince a sayo waɗannan kayan aiki.
Dingyaɗi ya ce baya ga wannan, za a ƙara inganta ayyukan jami’an tsaron ta hanyar bada horo.
Yadda TB Joshua ya rika kuranta kansa yana nuna  ya kai matsayi daidai da Annabi Isa, Jesus – Fasto Okotie
Shugaban Cocin Household of God Church, Chris Okotie, ya bayyana cewa marigayi fasto TB Joshua, ya rika damfarar mabiyan sa inda yake kwatanta kansa da Annabi Isa, wato Jesus.
Okotie ya ce ya daɗe yan ayi wa mutane bayanin cewa su nesanta kansu da marigayi TB Joshua domin bokanci da siddabaru yake yi wa mabiyan sa suke ganin kaman wani annabi ne kamar yadda yake kiran kan sa.
” Joshua ya rika kiran kansa annabi inda yake haɗa kansa da Annabi Isa, wato Jesus.
A baya Okotie ya taba cewa TB Joshua tantirin Boka ne dake damfaran mabiyan sa.
Okotie ya ce ba tun yanzu ba ya ke ja wa mabiyan sa kunne cewa su guje wannan Coci domin ba bu gaskiya a cikin abinda cocin ke yi ƙarƙashin Joshua.
” Ba ya kiran kansa Mai wa’azi ko limami, gaba daya yana kiran kansa annabi ne, a ina ko ake yin haka, shi shi.
Okotie ya saka wani bidiyo mai tsawon mintuna 72 a shafin sa ta facebook inda ya yi kaca-kaca da marigayin.
Shi dai TB Joshua, ba a Najeriya ba har daga ƙasashen waje wato ƙasashen duniya ana yi tattaki zuwa Cocin sa da ke jihar Legas.
Ko da aka sanar da rasuwar sa, mabiyan sa da dama sun riƙa musanta rasuwar na sa cewa annabi baya mutuwa domin shi annabi ne.
Tuni dai an birne marigayin a Legas a cikin watan Mayu.
Ana ci gaba da ragargazar ‘ƴan bindigan da suka addabi mutanen Kaduna – El-Rufai
Kwamishinan tsaron jihar Kaduna, Samuel Aruwan a wata sanarwa da ya fitar ranar Lahadi, ya bayyana cewa jami’an tsaro na ci gaba da yi wa ƴan bindiga da maɓoyan su a dazukan Kaduna luguden wuta babu ƙaƙƙauta a faɗin jihar.
Aruwan ya ce dakarun tsaro sun kashe ƴan bindiga huɗu a samame da suka kai musu a har inda suka boye.
” Dakaraun tsaro sun kashe mahara huɗu a batakashin da suka yi a karamar hukumar Zangon Kataf.
Sannan kuma an kashe wasu ‘yan bidigan a kududdufin dake Maikwandaraso, da ke karamar hukumar Igabi, Jihar Kaduna duk a ci gaba luguden wuta da ake yi wa mahara.
Wadanda aka kashe sun hada da Alili Bandiro, Dayyabu Bala, Bala Nagwarjo and Sulele Bala.
Gwamna Nasir El-Rufai, ya jinjina wa ayyuan da sojojin ke yi a dazukan dake kewaye da jihar inda nan ne maɓoyan ‘yan bindigan da inda suke tsare mutane idan suka yi garkuwa da su.
Sannan kuma ya shaida cewa nan ba da dadewa ba gaskiya za ta fito kowa ya san abinda ake yi.
Idan ba a manta ba gwamnatin Kaduna ta dakatar da komawa makarantun jihar saboda har sai ta ci ƙarfin bindiga da suka a addabi mutane da makarantun jihar.
Kafin gwamnati ta janye hutun, ɗalibai za su koma karatu ne ranar 9 ga wannan wata da muke ciki, wanda yayi daidai da yau litinin.
Shin da gaske ne Kano na shirin saka dokar hana mata tukin mota?
Zargi: Wani sakon da ake yadawa a kafofin sadarwar internet na rade-radin wai jihar Kano na shirin hana mata tuka motocinsu a jihar.
Jihar Kano da wasu jihohi 11 da ke yankin arewacin Najeriya na amfani da tsarin dokar shari’ar musulunci wanda aka aka kafa tun a shekarar 2000.
Wannan dokar ta haramta shan giya, zina, luwadi da ma zance tsakanin na miji da na mace a cikin bainar jama’a domin hakan alama ce ta fitsari ko rashin tarbiya.
Duk wanda aka kama zai fuskanci hukuncin kamar yadda shari’ar musulunci ta gindaya.
A Kwananakin nan kafofin yada labarai sun sake samun labari makamancin wannan, wanda ke zargin gwamnatin Kanon da aiki kan wata doka cikin sirri, inda ake zargi dokar za ta hana mata tuka motoci a jihar Kano.
Labarin wanda aka fara wallafawa a shafin The Reflector na zargin cewa shawarar wani shirin boye ne tsakanin gwamnati da majalisar Ulaman jihar.
“Bayan sun dakile ko wace kafa ta samun wani mataki na bazata dangane da abin da suke yi, gwamantin jihar Kano tare da majalisar ulamanta na shirin zartar da dokar ta za ta haramtawa mata tuka mota a jihar.
Dokar za ta shafi mata har da wadanda ba musulmi ba,” a cewar labarin.
“Hakan ya biyo bayan taron sirrin da aka yi a ma’akatar shari’a lokacin hutun sallah tsakanin Kwamishanan kula da harkokin addinai Dr Mohammed Tahir (Baba Impossible) da kungiyar malamai/ulama a karkashin jagorancin Sheikh Abdulwahab Abdallah BUK”
Rahoton ya kuma kara da cewa ana aiki a kan kudurin wannan dokar a ma’aikatar shari’a kuma nan ba da dadewa ba za’a gabatar da shi a gaban Majalisar dokokin jiha domin ta amince da shi ta zamar da shi doka.
Wannan kira na haramtawa mata tuki na karkashin jagorancin Sheikh Abdallah Usman Umar Gadon Kaya wanda ya ce kyale mata su na tuki a jihar na zaman lokaci mai duhu ga musulmi.
Labarin ya kuma cigaba da cewa: A gudunmawarsa Dr Sani Umar Rijiyar Lemo ya ce kamata ya yi a ce Kano ta yi koyi da Saudiyya wadda a cewarsa, al’umma ce da ke aiki da dokokin shari’a.
Shi kuma a nasa ra’ayin Sheikh Abdallah Pakistan cewa ya yi yanzu ne ya kamata a zartar da wannan doka, babu lokacin da ya fi wannan ganin cewa jihar na fiskantar wani yanayi na fadakarwar musulunci a karkashin Ganduje.
“Daga farkon taron, kwamishanan kula da harkokin addini, Baba Impossible ya tabbatarwa mahalarta taron cewa gwamna Abdullahi Umar Ganduje ya bayar da kai wajen wanke Kano daga duk munanan halaye na zamantakewa.
“A matsayin mabiyi addinin musulunci gwamna Ganduje zai yi duk abin da zai iya wajen sanya kano bisa turbar gaskiya da irin tarbiyar da ke girke a addinin Islam,” ya ce.
Mahalarta taron sirrin a cewar rahoton sun hada da “Sheikh Abdallah Usman Umar Gadon Kaya, Sheikh Abdallah Pakistan, Sheikh Abdulwahab Abdallah BUK, Sheikh Sani Umar Rijiyar Lemo, Farfesa Salisu Shehu, Dr Aliyu Umar Al-Furqaan da wasu wadanda ba’a fayyace ba.
Idan har kudurin ya zama doka, dokar za ta haramtawa mata tuki a jihar ko da kuwa matan ba mabiya addinin musulunci ba ne.
Mutane fiye da 5,000 sun ga wannan labarin.
Bayan haka, an raba shi a soshiyal mediya inda wasu karin jama’a suka yi ma’amala da shi.
Dubawa ta fara da neman mahimman kalmomi inda ta gano cewa ban da shafin The Refelections babu wata sahihiyar kafar yada labaran da ta yi amfani da labarin a kasar baki daya.
Sa’annan kwamishinan yada labarai na jihar Kano, Mohammed Garba ya karyata wannan zargin a wata sanarwar da ya fitar ranar talata, Malam Garba ya kwatanta rahoton a matsayin karyar ba ta da tushe.
Wanann labarin ba shi da sahihanci shi ya sa ba’a iya tantance majiyoyin labarin,” ya ce.
Malam Garba ya ce gwamnatin jihar ba zata gudanar da wani “taron sirri” domin ta yanke shawara kan batun da ya shafi dimbin jama’ar jihar ba, ya kuma kara da cewa ko ita kanta Saudiyya wadda jagora ce a addinin musulunci, ta cire dokar da ta hana mata tuki a kasar a 2018.
Rahoton ya ambato daya daga cikin malaman addinin da suka kasance a taron na cewa ya dace Kano ta yi koyi da Saudiyya tunda “al’umma ce mai amfani da dokokin sharia.”
Sai dai bincike ya nuna cewa mata sun yi shekaru uku suna tuki yanzu a Saudiyya.
A 2018, gwamnatin Saudiyya ta cire dokar da ta hana mata tuki.
Yerima mai jiran gado Mohammed bin Salman wanda aka fi sani da inkiyarsa MBS ne ya jagoranci hambarar da dokar a matsayin daya daga cikin matakan habaka tattalin arzikin kasar ta yadda ba za ta rika dogaro da man fetur kadai ba.
Wannan mataki ya nemi ya bude al’ummar Saudiyya ga sauran kasashen duniya domin ta janyo masu zuba jari.
Shugabanin kasar sun yabawa yeriman kuma sauran kasashen duniya na mi shi kallon mai rajin kare hakkin mata.
Ko da shi ke, haramta mata tukin da aka yi a Saudiyya, abu ne da ya shafi al’ada ba kamar yadda dokokin da aka sanya a yankin arewacin Najeriya suka shafi addini ba.
Kwamishinan ya kuma nuna farincikinsa da cewa yawancin malaman da aka ambato a rahoton sun riga sun nisanta kansu daga labarin.
Daya daga cikinsu Sheikh Abdullah Kaya ya ce labarin karya ne wato “Fake News”
“Ni Abdullah Usman Umar Gadon Kaya, na fada da kakkausar murya wannan labari fake news ne.
Bani da hannu a ciki.
Wannan harka ce ta makiya, wadanda suke so su tayar da zaune tsaya a jihar Kano da Najeriya baki daya,” malamin ya rubuta a shafin shin a Facebook.
Dubawa ta kuma tuntubi shugaban kungiyar kiristocin Najeriya wato CAN a jihar Kano, reverend Samuel Adeoulu Adeyemo da Sheikh Ibrahim Khali shugaban kungiyar malamai/Ulamas.
Su biyun sun ce labarin ba shi da tusheballantana asali.
A karshe
Batun cewa gwamnatin jihar Kano na shirin saka dokar haramtawa mata tuka mota a jihar karya ne.
Babu wata sahihiyar kafar yada labarai da ta buga irin wannan labarin a kasar.
‘ALO TSIYA ALO DANJA’: Yari ya yi fatali da sanarwar sake rajistar mambobin APC a Zamfara
Yayin da ‘yan bindiga ke ci gaba da kisa da garkuwa da mutane da kuma kwasar dukiyar talakawan karkara a Jihar Zamfara, su kuma masu mulki da ‘yan siyasa na jihar a ƙarƙashin APC, sun maida hankali wajen turnuƙun siyasa, wanda a kullum sai ƙara ƙazancewa da dagulewa ya ke yi.
Rikicin baya-bayan nan shi ne wanda tsohon Gwamnan Zamfara Abdul’aziz Yari ya yi kira ga magoya bayan sa cewa su yi fatali da umarnin da Gwamna Bello Matawalle ya bayar na sake rajistar mambobin jam’iyyar APC na jihar baki ɗaya, kuma ya ce a sake sabuwar rajista.
Sakataren Ɓangaren Yari na APC, Sani Musa ne ya fitar da wannan sanarwa a ranar Juma’a, a Gusau.
Ya ce tsohon karin shaidar zama ɗan jam’iyyar APC na Zamfara na nan daram.
Uwar jam’iyya ta ƙasa dai ta ƙara wa Jihar Zamfara wa’adin ci gaba da yin rajistar mambobin APC na jihar ne bayan komawar Gwamna Matawalle APC shi da tawagar sa.
An yi haka ne domin a bai wa dandazon ‘yan PDP ɗin da su ka bi Matawalle cikin APC su yi rajista a cikin jam’iyyar.
“Mu na sanar da cewa jagoran mu tsohon Gwamna Abdul’aziz Yari ya sha faɗa cewa rajistar da mu ka sabunta kafin wasu su dawo cikin jam’iyyar mu a haɗe, ta na nan a matsayin halastacciyar rajista.” Inji sanarwar.
Musa ya bayyana ci gaba da rajistar da ake yi na mambobin APC a Jihar Zamfara a yanzu, karyawa ce da bijire wa umarnin kotu.
“Karya wannan umarni kuma zai kawo wa jam’iyyar tarnaƙi wajen yin nasara a zaɓen 2023 a Zamfara.
Ya ce iƙirari da sanarwar da tsohon Gwamna Yariman Bakura ya yi cewa an soke tsoffin rajistar da aka yi kafin a haɗe, babban kuskure ne Yarima ya tafka, da gangan domin haddasa ruɗu da rarrabuwar kawuna a cikin jam’iyya.
Musa ya ce bai halasta ba a dokance a ci gaba da yi wa mambobin APC rajista a Zamfara a halin yanzu.
“Ci gaba da rajistar ‘yan jam’iyyar APC a Zamfara da ake yi a yanzu, haramtacce ne kuma zai ƙara rarraba kawunan jam’iyya tare da rasa mulki a zaɓen 2023.
“Mu na jan hankalin mambobin mu da su ka kai mutum 775 cewa tunda sun rigaya sun yi rajista ko sabunta rajista a farko, to su yi watsi da labarin soke rajistar kawai.
Kada su sake yin wata rajistar zama mambobin APC kuma.
“Saboda bai yiwuwa mamba ya yi rajista sau biyu.”
‘BIG BROTHER’ KO ‘BIG BAƊWALA’: Matasan Arewa sun nemi Gwamnati ta hana shirin ‘lalata yara da matasa’ kwata-kwata
Wata ƙungiya mai kiran kan ta Arewa Youth Advisory Forum (AYCF), ta jawo hankalin Gwamnatin Tarayya da ta gaggauta hana shirin BBNaija kwata-kwata.
Shugaban AYCF Yerima Shettima ya bayyana shirin da cewa ‘bala’i ne a cikin al’umma’, kamar yadda Daily Trust ta yi hira da shi a ranar Juma’a.
Shettima ya ce bai kamata gwamnatin tarayya ta bari ana nuna shirin a tashoshin talbijin ba, saboda ana nuna haɗala, tsiraici da iskanci a ciki.
“Ni a gare ni shirin wani bala’i ne.
Ban yi amanna da shirin BBNaija ba,  saboda shirin ya na nuna iskanci da fasiƙanci ƙarara.
Irin wannan haɗala bai kamata a ce gwamnati ce ke ƙarfafa yin ta ko nuna ta ga al’umma ba.
“Na sha bayyana cewa wannan shiri dai shirin tallata fasiƙanci da baɗala ne a zukatan matasa da ƙananan yara, don haka a soke nunawa da shirin shirin kwata-kwata.
“Za ka ga mutane da yawa sun ƙura ido su na kallon ana tafka fasiƙanci, mata na nuna tubarruji da tsiraicin su a fili, sun maida shirin kamar fina-finan batsa.
Bai kamata ana ɗaure wa fasiƙai gindi su na irin wannan baɗalar ba.
“Ina kiran duk masu ƙaunar ƙasar nan da alkhairi su haɗu su bai wa gwamnati shawara, su jawo hankalin ta wajen nuna mata illar wannan iskanci da ake nunawa a talabijin domin a daina shirin kwata-kwata.”
Shirin BBNaija Tallata Fasiƙanci Ne -Limamin Cocin Angalika Na Abuja:
Idan ba a manta ba, ba wannan ne karo na farko da aka soki shirin BBNaija ba.
Limamin Cocin Angalika na Abuja, Ifeanyi Akunna, ya taɓa yin kira da daina nuna shirin baki ɗaya, kuma ya ce shirin fasiƙanci ne kawai ake koya wa matasa.
Limamin ya ce wata hanya ce kawai aka ƙirƙiro wadda Shaiɗan zai samu damar mamaye zukatan matasan ƙasar nan, ta yadda nan gaba za a dattawan ƙwarai a cikin al’ummar mu.
KWADAITARWA GA MATA: Ku rika bari mazajen ku na sumbatar nonon ku akai akai – Inji kwararriyar Malamar UngoZoma
Wata kwararriyar malamar Ungozoma Roseline Oladimeji, ta shawarci mata su rika bari mazajen su na tsotsar maman su musamman a lokacin da suke da ciki.
Malama Oladimeji ta bayyana haka ne a wajen taron makon shayarwa da aka yi a jihar Legas, Najeriya.
” Baya ga kara dankon soyayya da zai dada karfi a tsakanin ma’auratan, idan maigida na tsotar mamar matar sa yakan sa bakin nonon ya fito sannan yayi karfin da idan jariri ya zo duniya zai ji dadin tsotsa da kyau.
” Haka kuma ana iya saka man shafawa a bakin maman da dare idan za a yi barci.
A karshe ta yi kira ga mata da su rika shirin maman su suna gyara su domin shirin shayar da jariri a lokacin da suke da ciki.
Kungiyar kiwon lafiya ta duniya WHO da asusun UNICEF sun yi Kira ga gwamnatocin duniya da su cigaba da wayarwa mutane kai game da mahimmancin shayar da jarirai nonon uwa na tsawon akalla watanni shida bayan haihuwa.
Kungiyoyin sun yi wannan kira ne a shafinsu na yanar gizo a makon wayar da Kan mutane mahimmancin shayar da jarirai nono ta duniya da ake yi a kowace shekara daga ranar 1 zuwa 7 ga watan Agusta.
A jawaban da suka yi shugabanin UNICEF Henrietta Fore da na WHO Tedros Ghebreyesus sun ce shayar da jariri nono na da mahimmanci saboda nono na dauke da sinadarin dake inganta kiwon lafiyar yaro musamman na kariya daga daga kamuwa da cututtukan dake kisan yara kanana.
Shugabanin sun ce yin haka zai taimaka wajen ceto rayukan yara 820,000 dake mutuwa duk shekara a duniya.
Mahimmancin shayar da jariri nonon uwa
Likitoci sun bayyana shayar da jariri nono zalla musamman na tsawon watanni shida ko Kuma fiye da haka abu da ke kara lafiyar jarirai.
Ma’aikatar kiwon lafiya ta bayyana cewa kasa da kashi 24 bisa 100 na jarirai ne suke samun shayarwar wayen su wato nono na tsawon watanni shida a kasa Najeriya.
Jami’in ma’aikatar kiwon lafiya Chimay Thompson ya fadi haka, sannan ya kara da cewa rashin yin haka na daya daga cikin dalilin dake kara mace-macen yara da mata.
” Shayar da yaro ruwan nono zalla na tsawon watanni shida hanya ce dake taimaka wa wajen inganta lafiyar yaro da na uwa.” Inji Thompson.
KATSINA A HANNUN ‘YAN BINDIGA: Babu ranar da bindiga ba su jidar mutane a Ƙananan Hukumomi 10 -Gwamna Masari
Gwamna Aminu Masari na Jihar Katsina ya bayyana cewa a cikin Ƙananan Hukumomi 34 na jihar Katsina, jihohi 10 na fama da farmakin mahara masu garkuwa da mutane da satar dukiyoyi, a kowace rana.
Masari ya shaida wa Babban Kwamandan Askarawan Najeriya, Faruk Yahaya haka, a lokacin da ya kai masa jiyara a Katsina, ranar Alhamis.
Ya shaida masa cewa ‘yan bindiga su addabi ƙananan hukumomi 10 su na kisa, fyade, garkuwa da mutane, illatarwa, banka wa gidaje wuta da satar shanu.
Gwamna ya ce Gwamnatin Katsina ba ta gamsu da yanayin matsalar tsaron da ta dabaibaye jihar Katsina, tare da ya zama tilas a kawo ƙarshen lamarin.
“Mu na bukatar a samar da zaman lafiya cikin hanzari, domin sojoji su koma barikin su, su bar ‘yan, su kuma ‘yan sanda su karɓi aikin tsaron a hannun su.
Sannan kuma ya jaddada wa Shugaban Sojoji cewa Gwamnatin sa za ta ci gaba da bai wa sojojin Najeriya goyon baya, yadda za a kawar da matsalar tsaro.
A na sa jawabin, Janar Faruk ya shaida cewa ya kai ziyara Jihar Katsina domin ganawa da Sojojin Najeriya masu aikin tsaro a jihar domin ya gana dasu kuma ya ji daga bakin su halin da su ke ciki.
Daga cikin Ƙananan Hukumomi 10 da ‘yan bindiga su ke kai hare-hare, akwai Batsari, Jibiya, Sabuwa, Faskari, Safana da Ƙanƙara.
CIKIN SHEKARU SHIDA: Yadda Buhari ya shafe fiye da kwanaki 200 wurin ganin likita a Landan
Shugaba Muhammadu Buhari na a cikin sahun gaban waɗanda su ka riƙa yin kiraye-kirayen Shugaba Umaru Musa ‘Yar’Adua ya sauka daga mulki, a lokacin da aka kwantar da shi asibiti a ƙasar Saudiyya.
Sun riƙa ƙoƙarin rashin ingantattun asibitoci a cikin Najeriya.
Sai dai kuma yayin da Buhari ya hau mulki cikin 2015, bai daɗe a kan mulki ba shi ma ya fara zirga-zirgar ganin  likitocin sa a Landan.
Daga hawan sa mulki zuwa ƙarshen watan Yuli 2021, Buhari ya kwashe kwanaki fiye da 200 a Landan wajen ganin likitocin sa.
Ko Buhari zai gina asibitin da Shugaban Ƙasa zai iya tuntuɓa idan ƙaramar lalura ta dame shi?
Ko kuwa haka za a ci gaba da tafiya, duk shugaban da ya hau ya riƙa fita neman magani a waje, su kuma asibitocin ƙasar nan babu wata ƙwarewa sai ƙwarewar yi wa marasa lafiya yajin aiki?na ‘yan dabaru.
LAIFIN DAƊI: Messi ya yi sallama da Barcelona
Fitaccen ɗan wasan Barcelona, wanda yafi kowani ɗan wasa shahara a tarihin kungiyar ya yanke shawarar barin kungiyar Barcelona.
Duk da ko cewa kungiyar da ɗan wasan sun yarda a rage masa albashi, abin dai ya faskara, ba zai ci gaba da zama a Barcelona ba.
Duk wani abu da ake buƙatar ɗan wasa ya samu a kwallon ƙafa, Messi ɗan ƙasar Argentina ya samu a Barcelona kuma ita kanta Barcelonar ta samu a dalilin sa a kungiyar.
Wannan sanarwa da kungiyar da fidda a yammacin Alhamis ya tada wa mutane musamman magoya bayan ƙungiyar Barcelona da masoyan sa.
” Muna son Messi ya ci gaba da wasa a Barcelona, shima yana son ya ci gaba da wasa a ƙungiyar Barcelona amma kuma rashin kuɗi da dokar biyan albashin ƴan wasa ta Kasar Spain ya sa dole kungiyar da shi kansa Messi su hakura da juna.
” Babu yadda za mu yi sai dai mu yi wa Juna sallamar bankwana tsakanin mu da Messi.”
Rashin So tsakanin wasu ma’aurata a Kaduna ya sa sun garzaya kotu ta raba su
Kotun Majistare da ke Maganin Garin dake jihar Kaduna ta raba auren Bilkisu Bawale da mijinta Bello Musa saboda rashin son juna da ba su yi kmuma.
Alkalin kotun Nuhu Falalu ya yanke hukuncin cewa Bilkisu za ta maida wa Musa kudin sadakinta naira 20,000.
Lauyan dake kare Bilkisu  M.B.
Alhassan ya ce Bilkisu tana nemi kotu ta raba auren ta da Musa saboda bata kaunar sa kuma.
“Musa bai yi mun laifin komai ba kuma yana biya min duk hakkunan aure da suka rataya a kan sa a matsayinsa na miji na amma kuma a gaskiya son sa ya fice min a zuciya kwata-kwata, bana son sa.
“A dalilin haka ya sa nake so a raba auren mu saboda kada in fada cikin wani mummunar hali, mula’iku su rika tsine min.
Lauyan dake kare Musa Usman Nda-Liman ya ce sun amince kotu ta raba auren.
Wani magidanci ya roki kotu ta tilasta wa matarsa ta biya shi kudin rabuwar aure naira 200,000
A ranar Laraba ne wani magidanci mai suna Abdullahi Mustafa ya umarci matarsa Asma’u Muhammad ta biya shi Naira 200,000 kafin idan tana so ya sake ta.
Mustafa ya fadi haka ne a zaman sauraren karar neman a rabu da Asma’u ta shigar a kotun Magajin gari dake Kaduna.
Asma’u da Mustafa sun yi zaman aure na tsawon shekaru 10, amma kuma gaba ɗaya sai ta ji kaunarsa ya fice daga zuciyarta, ta ga abinda ya fi dacewa su yi shine kowa ya kama gabansa kawai.
Sai dai kuma Asma’u ta ce a shirye take ta maida wa Mustafa kudin sadakinsa Naira 20,000.
“Bana son in jefa kaina cikin fushin Allah, in rika samun tsinuwar mala’iku saboda na yi wa mijina rashin biyyaya”.
Shi kuwa Mustafa ya ce ba zai karbi Naira 20,000 ba saboda ba za su Isa ya auri wata matar ba.
“Darajar kudi a da ba daya yake da darajar su a yanzu ba.
Saboda haka don na biya naira 20,000 yanzu darajar ta a lokacin ya kai naira 200,000.
“Zan saki Asma’u idan ta amince ta biya ni Naira 200,000 ba 20,000 ba.
Alkalin kotun Murtala Nasir ya dage shari’ar zuwa 9 ga Agusta.
Bayan haka, Kotun Majistare na magajin Gari a Kaduna, ta yanke wani hukunci mai kama da irin wannan, sai da wannan karon Bilkisu da Bello sun nemi su hakura da juna ne saboda Kaunar da ke tsakanin su ya rikide ya zama gaba.
Alkalin kotun Nuhu Falalu ya yanke hukuncin cewa Bilkisu za ta mayar wa Musa kudin sadakin sa naira 20,000.
Alhassan ya ce Bilkisu tana nemi kotu ta raba auren ta da Musa ne saboda bata kaunar sa a matsayin miji kuma.
Musa wanda matarsa ta tabbatar cewa bai taba cin mutuncin ta ba ya amince kotu ta raba auren.
HUSHPUPPI: Tunji Disu ya maye gurbin Abba Kyari
Bisa dukkan alamu ruwan da ya doki wasu jami’an gwamnatin Shugaba Muhammadu Buhari a baya, irin sa ne ya doki jarumin ɗan sanda Abba Kyari, wanda aka maye gurbin sa da Tunji Disu, bayan an dakatar da shi.
Sufeto Janar na ‘Yan Sandan Najeriya, Usman Baba ne ya bayyana maye gurbin Kyari da Tunji Disu, matsayin Shugaban ‘Yan Sandan Zaƙulo Masu Manyan Laifuka (IRT).
An dakatar da Kyari bayan da kotun Amurka da ‘yan sandan FBI na Amurka su ka bayyana cewa ya na da hannu dumu-dumu a cikin wata harƙalla da damfarar da su Hushpuppi su ka yi wa wani Balarabe a Dubai da Amurka da kuma Qatar, har ta dala miliyan 1.1.
Disu dai ya taɓa yin Kwamandan RSS na Jihar Legas.
Idan ba a manta ba, ba Abba Kyari ne kaɗai gwamnatin Buhari ta dakatar amma ta ƙi mayar da shi ba.
Abba Kyari ya bi sahun irin su Ibrahim Magu na EFCC, Lawan Daura na DSSS, Hadiza Bala-Usman ta NPA da wasu da dama, ciki har da Yusuf Usman na Hukumar NHIS da aka dakatar, amma ba a maida su ba.
Abba Kyari dai ya ce, “ban karɓi cin hanci daga ɗan damfara Hushpuppi ba, na dai haɗa shi da tela na ya ɗunka masa riguna da huluna.”
A bisa dukkan alamu dai reshe na neman juyawa da mujiya ko kuma a ce ‘na shiga ban ɗauka ba, ba ta fidda ɓarawo’ kan dangantakar riƙaƙƙen ɗan damfara Abbas Raman da a faɗin duniyar nan aka sani da Hushpuppi da kuma jarumin Ɗansanda Abba Kyari.
Hushpuppi da ke tsare a hannun jami’an tsaron Amurka tun cikin watan Yuni, 2020, ya yi iƙirari a bayanin da ya yi masu cewa ya bai wa Kyari kuɗi ya kama abokin haƙallar sa, dangane da saɓanin da ya shiga tsakanin su, wurin raba wasu kuɗi dala miliyan ɗaya da su ka damfari wani Balarabe a Qatar.
Sai dai kuma da ya ke ƙaryata zargin, Abba Kyari ya ce ƙarya ne, ba haka zancen ya ke ba.
Ya ce Hushpuppi dai ya ga hotunan shi Kyari ɗin a shafin sa na Facebook, ya na sanye da kayan gargajiya har ya yi sha’awa.
Ya kira Kyari ya ce ya na son irin su.
Kyari ya ce ya haɗa shi da telan sa ya tura wa telan kuɗi naira 300,000 ya ɗinka masa kayan kuma ya saya masa huluna.
Kyari ya ce bayan an ɗinka kayan da hulunan, telan ya kai kayan ofishin sa.
Yadda Na Haɗu Da Hushpuppi Har Na Yi Masa Dillancin Riguna Da Huluna – Abba Kyari
“Abbas wanda daga baya mu ka gano ana kiran sa Hushpuppi, ya kira ofishin mu kamar shekaru biyu da su ka gabata.
Ya yi ƙorafin cewa wani a nan Najeriya ya yi barazanar zai kashe shi da iyalan sa a nan Najeriya.
Kuma ya aiko mana lambar wayar mutumin, ya roƙi mu gaggauta ɗaukar mataki tun kafin ya kai ga kashe iyalan na sa.
“Mun je mun gano inda wanda ake zargin ya ke, mu ka yi bincike kuma mu ka gano gaskiyar magana babu wata barazanar kisa a lamarin.
Ashe ma abokan juna ne tsawon shekaru masu yawa.
Kawai dai saɓani ne ya shiga tsakanin su a kan kuɗi.
Daga nan mu ka saki wanda ake zargin a kan beli.
Ko kulle shi ma ba a ba.
“Babu wanda ya nemi ko sisi a hannun Hushpuppi.
Mu a lokacin babban aikin mu shi ne mu hana wanda aka ce zai yi kisa aikata abin da aka ce mana zai aikata ɗin.
“To daga nan sai ya ga wasu hotuna da na ke sanye da kayan gargajiya a shafi na na soshiyal midiya.
Ya ce ya na buƙata.
Na haɗa shi da tela na, ya aika wa telan N300,000 a asusun telan na banki.
Aka ɗinka masa kaya da kuma huluna biyar.
Daga nan ya aiko wani ya karɓar masa a ofishin mu.
“Don haka masu ƙoƙarin ɓata mana suna har su na cewa mun karɓi maƙudan kuɗaɗe a hannun Hushpuppi, za su ji kunya.
Domin ba mu tsoma hannun mu cikin dagwalon kuɗaɗen harƙalla ba, kamar yadda wasu ke watsawa.” Inji Kyari.
Yadda Ƴan bindiga suka kashe mutum 7 suka babbake gidaje 250 a jihar Filato
Ƴan bindiga sun kashe mutum 7 kuma sun babbake gidaje 250 a masarautar Miango dake karamar hukumar Bassa jihar Filato.
Ƴan bindigan sun kai wa masarautar hari ne a daren Asabar.
Sakataren yaɗa labaran kungiyar Iregwe  Davidson Malison ya sanar da haka ranar Lahadi a garin Jos.
Malison ya ce maharan sun lalata gonaki sama da 40 a masarautar.
“Baya ga raunin da suka ji wa mutane da dama a, maharan sun saci kaya da dukiyoyin mutane a wannan hari.
“Maharan sun dauki tsawon awa daya suna kona gidajen mutane a kauyukan Zanwra, Nche-Tahu, Rikwe-Rishe A da B da Ri-Dogo, Nchu-Nzhwa ba tare da jami’an tsaro sun kawo wa mutane ɗauki ba.
Malison ya yi kira ga gwamnati da ta aiko da ƙarin zaratan jami’an tsaro domin kare rayukan da dukiyoyin mutane a masarautar su.
Jami’in hulda da jama’a na rundunar ‘yan sandan jihar  Ubah Ogabawanda ya tabbatar da aukuwar wannan hari, ya kuma ce an aika ƙarin jami’an tsaro domin samar da tsaro a masarautar Miango.
Jihar Filato na daya daga cikin jihohin Arewa dake fama da hare-haren ƴan bindiga da mahara a kasar nan.
Sauran jihohin Arewa da wannan ibtilai na rashin tsaro ya yi tsanani ya haɗa da jihohin Kaduna, Zamfara da Katsina.
Dalilin da ya sa Sufeto Janar ya dakatar da Abba Kyari sai an kammala binciken zargin Harkallar Hushpuppi
Rundunar Ƴan sandan Najeriya ta dakatar da Abba Kyari, sai an gama binciken harƙallar Hushpuppi wanda Sifeton ƴan sandan Kasa Alkali ya sanar a wata takarda da kakakin hukumar ya saka wa hannu ranar Asabar.
ta hannun kakakin rundunar.
A sanarwar wanda Kakakin rundunar Ikechukwu Ani, ya fidda ranar Lahadi, ta ce Abba Kyari zai koma gefe tukunna har sai an kammala binciken zargin da ake masa a kotun Amurka wanda ƙasurgumin ɗan damfara Hushpuppi ya ce shima ya ja wani abu cikin harkallar damfarar wani attajirin ƙasar Qatar a baya.
Kyari ya karyata korafin Hushpuppi inda ya ce dinkin wasu kaftanai ne ya haɗa shi da Hushpuppi ba rabon kuɗin damfara ba.
Ƴan Najeriya sun yi tir da yadda ɗan majalisan da ya maida mutanen sa kamar kaji, yana watsa musu kudi suna warwaso
Ƴan Najeriya daga ko ina a faɗin ƙasar sun yi tir yi kan yadda ɗan majalisan dake wakiltar ƙananan hukumomin Dikwa/Kunduga/Mafa a majalisar tarayya ya maida mutanen sa da ya kamata ya daraja kamar kaji da ake watsa wa dawa.
Ɗan majalisa Ibrahim Abunna ya tara jama’ar mazabar sa ɗaruruwan su shi kuma yana saman bena sai ya rika kwance ɗaurin bandir din kuɗi yana watso musu daha sama su kuma a kasa suna ta damben kwasa, mai rabo ka ɗauka.
” A wasu lokutta kamar yadda yake a wannan bidiyo da aka saka a shafukan yanar gizo, an ga sai Honarabul Ibrahim yana kecewa da dariya a duk lokacon da ya hango mutane na damben cafke kudin daga ya watso daga sama.
Masu Karatu da dama sun yi tir da wannan salon raba kuɗi da wannan ɗan majalisa ya yi suna masu cewa da wasu ababaen more rayuwa yayi wa mutanen ko kuma tallafin da zai amfanar da su yayi da ya fi abin da yayi.
” Tsakani da Allah ace wai wakilin jama’a ne ya ke yin haka, ya kalli jama’ar sa Talakawa ya rika watsa musu ₦200 suna warwason shu, shikuma yana kece wa da dariya.
Wannan abu bai yi min daɗi ba.
” Wasu masu karatun sun ce da ƴaƴan su ya biya wa kudaɗen karatu, ko kuma ya damka wa iyayen su kuɗaɗe masu kauri su yi sana’a da ya fi irin  wannan wulaƙanci da yayi musu, ” Don ni a wuri na wulaƙanci ne da rainin wayau.
Ɗan haya ya maka mai gida a Kotu kan bacewar kuɗin sa har Dala 5000 a lokacin da yake korar sa daga gidan da karfin tsiya
Christian Emekakwe dake haya a gidan Remilekun Omosehin ya kai kara kotun majistare a Legas, yana neman kotu ta bi masa hakkin sa sannan ta tilasta wa mai gidan hayan sa ya biya shi kudin sa da suka bace a lokacin da yake fatattakar sa daga gidan.
Kotun ta gurfanar da Omosehin mai shekara 53 ranar Juma’a bisa laiffukan koran mai haya daga gidansa ba tare da izinin kotu ba, lalata kayan mai haya da sata.
Omosehin ya musanta aikata laifukan a kotu.
Lauyar da ta shigar da karar Rita Momah, ta bayyana wa Alkali cewa Omosehin ya kori Christian ranar 26 ga Yuli da misalin karfe 6:30 daga gidan da yake haya dake Lamba 73 layin Ayedun a Bariga.
“Christian ya yi asaran wasu kayan sa sannan kudin sa har dala 5,000 sun bace a dalilin fitar da shi ta karfin tsiya da Omosehin ya yi.
Ta ce hakan da Omosehin ya yi ya sabawa dokar jihar Legas na shekaran 2015 sashen 168, 287, 339 da 411.
Alkalin kotun Adeola Adedayo ya bada belin Omosehin akan Naira 300,000 tare da gabatar da shaidu biyu.
Adedayo ya ce za a ci gaba da Shari’a ranar 17 ga Agusta.
Rikici tsakanin masu gidan haya da wadanda ke zaman gidan haya rikici ne da ya daɗe yana faruwa.
A lokutta da dama akan samu rashin jituwa  tsakanin masu gidajen haya da masu zaman gida haya idan lokacin biya yayi shi kuma ɗan haya bashi da kuɗin biya, sannan kuma mai gida ya matsa dole sai an yi.
An damke matar Nura Murnai, Ƙasurgumin ɗan bindiga a Katsina da naira miliyan 2 a jakan ta
Kakakin rundunar ƴan sandan jihar Katsina Gambo Isah ya bayyana yadda jami’an ƴan sanda suka damke matar wani ƙasurgumin ɗan bindiga da ya addabi wa jihar.
Isah ya ce an kama matar Murnai a bisa babur bayan ta dawo daga Kaduna inda ta je harkar karbar kuɗin fansa.
” An kama mai ɗakin Nura Murnai bayan ta dawo daga Kaduna wajen amsar sakon miliyan biyu daga wurin wani abokin harkar mijin ta, Nura Murnai.
” Da aka bincike ta an samu naira miliyan 2 a cikin jakan ta.
Isah ya kara da cewa iata da kanta ta tabbatar wa ƴan sanda cewa ta na yinwa majinta zirga-zirgar amsar kuɗaɗe daga wurare.
Nura Murnai ya shahara wajen satar mutane da harkallar bindigogi wanda ake nema ruwa a jallo.
EL-ZAKZAKY: Zamu daukaka kara – Gwamnatin Kaduna
Lauyan dake ke wakiltar gwamnatin Kaduna a shari’ar El-Zakzaky ya Dari Bayero ya ce kotu a Kaduna va ta yi wa gwamnatin Jamus har adalci ba.
Bayero ya ce maishari’a Kurada bai duba ainihin korafin da gwamnatin Kaduna ta mika a gaban kotu ba, saboda haka tabbas za mu daukaka kara, ko tantama babu.
Idan ba a manta ba kotu a Kaduna ta yanke hukuncin shari’ar Elzakzaky da ake ta kai komo akai shekaru sama da biyar.
Mai shari’a Gideon Kurada ya saki Elzakzaky sannan ya wanke shi tas daga tuhumar da gwamnati ke yi masa.
Maishari’a Kurada yace gaba ɗaya laifukan da gwamnatin Kaduna ke tuhumar El-Zakzaky ya aikata ba laifuka bane da aka aikatasu kafin lokacin da aka shigar da karar.
Saboda haka ya yanke hukuncin sallamar sa, sannan ya ce ya yi tafiyar sa gida tare da matar sa.
Kotu ta gurfanar da wasu ma’aikata 4 da suka ci amanar abokin aikin su, suka rika lalata da ya’yan sa biyu
Kotu dake jihar Legas ta gurfanar da wasu ma’aikatan kamfanin ‘Kazmus Nigeria Ltd’ da suka ci amanar abokin aikin su suka rika lalata da  ‘ya’yan abokin aikinsu biyu.
Kotun ta gurfanar da Ojo Taiye mai shekara 35 kuma direba, John Mohasan mai shekara 24 mai fadi, Peter Arabo mai shekara 33 lebura da Adenekan Adedeji mai shekara 40 direba bisa laiffuka uku.
Yaran da wadannan maza suka yi lalata da su na da shekaru 5 da 3 a lokacin.
Kamfanin Dillancin Labaran Najeriya NAN ta bayyana cewa an fara gurfanar da wadannan maza agaban alkali Sybil Nwaka a ranar 28 ga Afrilu 2018 sannan ko a lokacin mazan sun musanta laifin da ake zargin su da shi.
Nwaka ya yanke hukuncin daure wadannan maza a kurkuku har sai kotu ta kammala yin shawara da fannin gurfanar da masu aikata laifi irin haka na jihar.
Sai dai kafin a yi hakan an canja wa Nwaka wurin aiki zuwa kotun daukaka kara a jihar.
A yanzu an gurfanar da wadannan mutane ne a gaban wani alkalin dabam wato Rahman Oshodi.
“Abokin aikinsu kuma mahaifin yaran kan kawo ‘ya’yan sa mata biyu wurin aiki bayan an taso su daga makaranta, idan ya tashi aiki sai su koma gida tare.
“A duk lokacin da mahaifan yaran ya kawo ‘ya’yansa sai wadannan abokan aikin sa su zauna da yaran suna wasa da su zuwa ya tashi aiki.
Ashe lalata suke yi da su idan ya ajiye su.
Ba zan amsa gayyatar majalisar Zamfara ba – Mataimakin gwamna Mahdi
Mataimakin gwamnan jihar Zamfara, Mahdi Ali Gusau ya ce ba zai amsa gayyatar majalisar dokokin jihar ba saboda ya maka majalisar a kotu.
Idan ba a manta ba majalisar jihar ta gayyaci mataimakin gwamna Mahdi ya bayyana a gabanta ne saboda wai ya gudanar da gangamin siyasa a daidai ana jimamin rasuwar wasu mutane wanda ‘yan bindiga suka kashe a jihar.
A wata takarda da mataimakin gwamnan ya fitar ranar Alhamis, ya ce ba zai yiwu ya bayyana a gaban majalisar ba saboda maganar na gaban kotu.
” Idan na bayyana a gaban majalisa zai zama karya doka, domin kotu da kanta ta umarci majalisar ta dakata tukunna har sai ta gama nazari akan karar sannan ta yanke hukunci.
Tun bayan canja sheka da gwamnan jihar Zamfara Bello Matawalle yayi, ake ta kai ruwa rana tsakanin sa da mataimakin gwamnan jihar.
Ko da ya ke har yanzu ba su fito fili sun yi sa’insa a tsakanin su ba, Mahdi ya ce ba zai bi gwamna Matawalle APC.
APC: Mulki zai suɓuce daga hannun APC idan Gwamna Buni ya ci gaba da shugabancin jam’iyyar ko na tsawon sati ɗaya ne – Minista Keyamo
Ƙaramin Ministan Ƙwadago, Festus Keyamo, ya gargaɗi jam’iyyar APC cewa akwai gagarimar matsalar da ta tunkari jam’iyyar, matsawar Gwamna Mai Mala-Buni na Jihar Yobe ya ci gaba da kasancewa Shugaban Jam’iyya na Riƙo har zuwa jibi Asabar, ranar zaɓe shugabannin APC a matakan Kananan Hukumomi da Jihohi da za’a yi ranar 31 Ga Yuli.
Yayin da ya aika da wata wasiƙar gaggawa ga jam’iyya s asirce, wadda ta faɗo hannun PREMIUM TIMES,  Keyamo wanda shi ma gogaggen lauya ne, ya bayyana haramcin riƙe APC da Gwamna Buni ke yi, domin Dokar Ƙasa da Dokar APC sun haramta Gwamna ya riƙe wani muƙami ko shugabanci banda na gwamna da aka rantsar da shi don ya riƙe.
Wannan mahaukaciyar guguwa ta taso ne sanadiyyar hukuncin da Kotun Ƙoli ta Yanke, inda ta jaddada nasarar Gwamna Rotimi Akeredolu na Ondo, na APC, kan Eyitayo Jegede na PDP.
Yadda Sakacin Lauyoyin Jegede Ya Bai Wa Akeredolu Nasara  A Ɓagas:
Keyamo ya ce Jegede ɗan takarar PDP ya shigar da Gwamna Akeredolu ƙara, bisa zargin zaɓen da bai cancanta ba, domin a lokacin da aka yi zaɓen cikin Oktoba 2020, Gwamna Mala Buni ne Shugaban Riƙon APC, wanda haramun ne a Dokar Ƙasa Sashe na 183 na 1999 Gwamna ya riƙe wani muƙami daban da na Gwamna.
Haka ma Dokar APC Sashe na 17 ya haramta wa Gwamna riƙe wani muƙami lokacin da ya ke kan mulki.
“Inda Jegede da lauyoyin sa su ka kwafsa shi ne da ba su haɗa da sunan Gwamna Mala Buni Shugaban Riƙon APC tare da na Gwamna Rotimi sun maka su kotu tare ba.
“Da an haɗa da sunan Shugaban Riƙon APC, to da a ranar Litinin Kotun Koli ta soke zaɓen ta bai wa Jegede na PDP nasara.” Inji Keyamo.
A kan haka ne Keyamo ya bada shawarar cewa lallai kamata ya yi a ɗage zaɓen shugabannin APC na Ƙananan Hukumomi da na Jihohi da aka shirya gudanarwa a ranar Asabar mai zuwa.
“Domin banda Mai Mala-Buni, akwai Gwamnonin Osun  da na Neja a cikin Kwamitin Amintattun APC, waɗanda su ma bai kamata a saka su a ciki ba.
Ya ce idan aka yi zaɓen shugabannin jam’iyya a ƙarƙashin Buni, to duk wanda ya ci zaɓe a ƙarƙashin APC, tun daga kan kansila har shugaban ƙasa sai kotu ta ƙwace kujerar sa.
A kan haka ne ya bada shawara a ɗage zaɓe na shugabannin ƙananan hukumomi da na Jihohi.
Sannan a gaggauta cire Mala Buni, ta hanyar taron Majalisar Zartaswar APC na gaggawa, wanda zai cire waɗannan shugabannin riƙo,  ya naɗa wasu.
Gwamna Rotimi ya tsallake rijiya ne saboda Alƙalai huɗu daga cikin bakwai ne su ka yarda da zaɓen sa bisa dalilin cewa sun yarda Gwamna Buni bai cancanci riƙe jam’iyya ba, amma mai ƙara fa bai shigar da Buni a cikin ƙarar da ya shigar ba.
Sauran lauyoyi uku kuwa su ka ce ba sai an sha wahalar shigar da sunan Buni ba, tunda dai bai cancanci shugabancin APC ba, to Gwamna Rotimi bai ci zaɓe ba ƙarƙashin APC kenan.
A kan haka ne Keyamo ya ce wannan shari’a ta nuna kenan duk wanda zai kai ƙarar APC nan gaba, to matsawar ya haɗa da sunan Buni, ko tantama babu nasara zai yi a kotu.
WUTAR LANTARKI: Abuja, Lagos da wasu manyan garuruwa sun kwana cikin duhu
Manyan garuruwan ƙasar nan ciki har da Legas da Abuja sun kwana cikin duhu a ranar Laraba sakamakon durƙushewar da babbar tashar daga wutar lantarki ta yi.
Kamfanonin Sayar da Wuta ne su ka bayyana labarin durƙushewar, wadda ita ce ta huɗu a cikin wannan shekara.
Rashin wutar ya shafi garuruwa da dama, wasu ma tun a ranar Lahadi wasu kuma a ranar Laraba.
Kamfanin Raba Wuta na Eko Electricity Distribution Company da ke Legas ya ce “Mu na bada haƙuri saboda rashin wutar da ake fama, ya samo asali ne daga durƙushewar tashoshin bada wuta.
Amma mu na aiki tare da Hukumar Saida Wuta TCN, domin a ga an saidaita matsalar.”
Shi ma Kamfanin Raba Wuta na Ikeja da ke Legas, ya yi irin wannan sanarwa.
Shi ma na Abuja (AEDC), ya yi irin wannan sanarwa ta hannun Jami’in Hulɗa da Jama’a na AEDC, Oyebode Fadipe, ya ce babbar tashar wutar lantarkin ta durkushe wajen ƙarfe 12: 26 na ranar Laraba.
Sanarwar ta ce jihohin da abin ya fi shafa, su ne masu kusanci ko Babban Birnin Tarayya, Abuja.
“Mun kasa samar da wuta a jihohin Kogi, Nasarawa, da Neja da kuma kusan gaba ɗaya ƙwaryar birnin Abuja.”
“Zuwa yanzu da na ke maka magana, migawat 20 kaɗai Abuja ta samu, maimakon migawats 400 da aka saba turowa a Abuja ɗin.”
Sauran biranen da abin ya shafa har da Egugu da Fatakwal da wasu garuruwa da dama.
Abba Kyari ya ja na shi Dalolin daga wurina – In ji ‘Hushpuppi’ a kotun Amurka
Tantirin ɗan damfara da ke fuskantar tuhuma a kotun Amurka Hushpuppi ya bayyana wa Kotu a Amurka cewa fitaccen ɗan sandan Najeriya da yayi suna wajen kamo barayi da ƴan bindiga, Abba Kyari na daga cikin waɗanda suka karɓi kuɗade daga hannun sa cikin kuɗaden damfara da ya rika yi wa mutane a baya.
Hushpuppi na fuskantar tuhuma a kotun Amurka inda ya amsa laifin aikata damfara sannan ya bayyana sunan Abba Kyari cikin waɗanda suka amfana da waɗannan kudade.
Hushpuppi ya ce ya rika saka Abba Kyari yana kama masa abokanan harkallarsa a Najeriya musamman waɗanda ba su jituwa, sannan ya na aika masa da kuɗaɗe daga cikin kuɗaden damfarar da yanzu ake tuhumar sa akai a Amurka.
Sai dai kuma Abba Kyari ya karyata hakan a shafinsa ta Facebook inda ya ce babu abinda ya haɗa shi da Hushpuppi da ya kai sun yi musayar kudi a tsakanin su.
” Abinda na sani shine na taɓa haɗashi da wani Tela yayi mashi ɗinki kuma ya biya shi naira 300,000, kuɗin ɗinkin.
Hushpuppi ya yi kaurin suna a Dubai inda ya ke da zama, ta yadda yadda ya rika dakasharama, tabargaza da ragargazar kudade.
Ya rika tafiyar da rayuwar sa wajen sayen komai Mai tsadar gaske a duniya, tare da rika bayyana dukiyoyin da ya mallaka a soshiyal midiya.
“…ku da ke ta surutan banza a kai na, kamata ya yi ku yi amfani da labari na domin ku ba marasa galuhu kwarin-guiwar samun kyakkyawar madogara.” Inji Hushpuppi cikin wani bidiyo.
“Amma sai surutai ku ke ta yi ku na jin cewa al’umma ba za su yi gam-da-katar a rayuwa ba.
Ku a tunanin ku kawai zama cikin kuncin rayuwar talauci ce ta dace da ni.”
Kotu ta warware kullin auren da ya shekara 48 saboda rashin jituwa wajen saduwa
Kotu dake Igando a jihar Legas ta warware auren shekara 48 dake tsakanin Mojidi da Tolu saboda Tolu ta na hana mijin nata yin jima’i da ita har na tsawon shekara 10.
Alkalin kotun Adeniyi Koledoye ya raba auren ne bayan Mojidi ya yi watsi da kokarin daidaita su da kotu da mutane suka yi kokarin yi.
Alkalin kotun Koledoye ya yanke hukuncincin Mojidi ya biya Tolu Naira 250,000 na rabuwan aure sannan ya kara bata wasu kudin naira 250,000 kudin da za ta biya kudin haya da shi.
Mojidi mai shekaru 72 wanda makaniken mota ne ya shigar da kara a kotun yana karar matarsa cewa ta hana shi kusantar sa na tsawon shekaru 10.
“Na takura matuka sannan a duk lokacin da na kawo ‘yan mata na gida domin mu dan wataya ko mu shakata sai Tolu ta kore su, sannan kuma ita ba zata yardar min in shakata da ita ba.
Ya ce matarsa ta yi kokarin kashe shi ta hanyar zuba masa guba a abinci da yin tsafe-tsafe.
“Tolu ta yi mini tsafi har sau biyu domin ta kashe ni, ta kuma zuba mun guba a abinci sannan ta yi kokarin hana ni haihuwa amma duk Allah ya sa na yi nasara akan ta.
“Tolu har magani ta zuba a shago na domin ta kora min kwastamomi masu kawo gyaran mota.
“Matata ta daina wanke mun kaya shekaru 27 kenan sannan kuma ta na haka don gaje duk kadarorina idan na mutu.
“A gaskiya Ina dana sanin auren Tolu da na yi domin da ban aure ta ba da na ci gaba a rayuwa fiye da haka.
Ita kuwa Tolu Mai shekaru 65 ta roki kotu da kada ta raba auren ta saboda tana son mijinta.
Ta ce  ta auri Mojidi a shekarar 1973 kuma sun haifi ‘ya’ya 10 tare.
Tolu ta ce tun a lokacin da suka yi aure bata kashe shi ba sai yanzu da suka tsufa tare suka haifi ‘ya’ya 10 tare ne za ta kashe shi.
Ta ce Mojidi makaryaci ne sannan yana neman ya sake ta ne saboda ta yi masa tsufa.
Kotu ta sallami El-Zakzaky da Matar sa bayan shafe shekaru sama da 5 tsare
Babban kotun sauraran kararraki dake Kaduna ta wanke shugaban kungiyar Shiite Ibrahim El-Zakzaky da Matar sa, Zeenat dake tsare tun a shekarar 2015.
Lauyar El-Zakzaky Barista  Sadau Garba, ya bayyana wa BBC Hausa cewa kotun ta wanke waɗanda ake zargin daga zargi takwas da gwamnatin Jihar Kaduna ta gabatar mata.
Wakilin mu dake Kaduna ya bayyana cewa sun ga an fice da Shehin malamin da mai dakin sa zuwa gida.
Ƴan sanda sun kama direban dake haɗa baki da ƴan fashi suna yi wa mutane sata a Jigawa
Rundunar ƴan sandan jihar Jigawa ta kama wani direban motar haya dake haɗa baki da ƴan fashi da makami suna yi wa fasinjoji sata a jihar.
Kakakin rundunar Lawan Adam ya ce an kama Yahaya Muhammad ranar 20 ga Yuli da misalin karfe 11:30 na dare bayan fasinjojin da ya ɗauko sun kawo kara a ofishin ƴan sanda.
Muhammad mai shekaru 28 mazaunin kauyen Kangire ne dake karamar hukumar Birnin Kudu kuma yana tuka mota kirar ‘Peugeot Citreon 897 bus’ mai lamba 572 TRN.
Adam ya ce a wannan rana bayan Muhammad ya ɗauko fasinjojin a motar sa sai ya tsaya daukar wani fasinja da za shi kauyen Sara dake karamar hukumar Gwaram a  Tsamiyar Tannaga dake iyakar jihohin Kano da Jigawa.
Tsamiyar Tannaga wuri ne da ya yi kaurin suna wajen hare-haren ‘ƴan fashi.
“Da fasinjojin motan su ka ga a wannannwuri ne direban zai dauki fasinja sai suka roke shi kada ya tsaya a wannan wuri gudun kada ƴan fashi da makami.
“Shi kuwa Mohammad a Tsamiyar Tannaga ya taka burki inda kafin fasinjojin sun ankare wasu Fulani da suka rufe fuskokin su suka fito daga cikin daji suka sace wa mutane kudi har Naira 195,000.
“Fasinjojin sun ce suna zargin Muhammad da haɗin bakinsa ne aka yi musu sata a wannan mota.
Adam ya ce rundunar za ta kai Muhammad kotu bayan ta gama bincike.
Ƴan bindiga sun kashe wani jigon APC kuma ɗan takara a Kaduna
An tsinci gawar Honorabul Cashman Alamkah ranar litinin kwance dauke da harbin bindiga.
Wani ɗan uwan sa wanda ya tabbatar da rasuwar ɗan siyasan ya bayyana cewa mahara sun kashe Cashman tun ranar Alhamis ne amma kuma sai yau litinin.
Ya ce an kasje marigayin a hanyar Keffi zuwa Akwanga ne a wani gari Yelwa.
Wani jigo a jam’iyyar APC Yahaya Farouk ya tabbatar wa PREMIUM TIMES HAUSA da rasuwar marigayin.
Honorabul Cashman ne ɗan takaran shugaban karamar Hukumar Kachia a ƙarƙashin jam’iyar APC wanda za ayi a Kaduna nan ba da daɗewa ba.
Har zuwa yanzu hukumomi basu sanar da karin bayani akai ba.
‘Yan sanda sun kama wasu ma’aurata da suka yi karyar yin garkuwa da dayan su a jihar Neja
Rundunar ‘yan sanda jihar Neja ta kama wani magidanci mai suna Mohammed Mohammed da matarsa Sadiya da laifin karyar yin garkuwa da dayan su sannan suka sanar wa ‘yan sanda.
Jami’in hulda da jama’a na rundunar Wasiu Abiodun ya sanar da haka a garin Minna a makon jiya.
Abiodun ya ce Mohammed da matarsa Sadiya mazauna karamar hukumar Chanchaga ne sannan ‘yan sanda sun kama su ranar 22 ga Yuli a Limawa cikin garin Minna.
Ya ce rundunar ta samu labarin cewa an yi garkuwa da Sadiya a tsohuwar hanyar zuwa tashar jiragen sama dake Minna bayan ta taso daga wajen aiki ranar 15 ga Yuli.
“Daga nan wadanda suka yi garkuwa da Sadiya suka kira mahaifin ta inda suka bukaci ya biya Naira miliyan 5 kudin fansa.
Sai dai kuma bayan tattaunawa da aka yi da su mahaifin Sadiya ya biya naira miliyan ɗaya.
Abiodun ya ce a ranar 21 ga Yuli bayan Sadiya ta dawo gida sai rundunar ta gaiyyace ta zuwa ofishinta domin amsa wasu tambayoyi.
“Garin amsa wadannan tambayoyi  Sadiya ta tona asirin abinda ya auku wa jami’an tsaron cewa ita da mijinta ne suka shirya a yi garkuwa da ita na karya domin su samu kudi.
Ya ce Mohammed da Sadiya na tsare a ofishinsu sannan za a kai su kotu da zaran rundunar ta kammala yin bincike.
Idan ba a manta ba a ranar 8 ga Mayu ne mahara suka sace ɗaliban Islamiyyar Salihu Tanko a Tegina da ke Ƙaramar Hukumar Rafi a Jihar Neja.
kada a kirkure a kashe yaran.”
Ya ƙara da cewa gwamnati na ƙoƙarin bin wata hanyar sako yaran ba tare da an biya diyya ba.
Sai dai kuma a ranar Lahadi.
Yan bindigar da su ka sace yaran Islamiyar Tegina sun riƙe dattijon da aka aika kai kuɗin fansa naira miliyan 30, bisa zargin cewa kuɗin ba su cika cif-cif ba.
AYYUKAN BAN-KWANA DA GWAMNATI: Buhari ya damƙa filin jirgin Kano da na Abuja ga Amurkawa
Gwamnatin Tarayya ta amince a damƙa filin jirgin sama na Murtala Mohammed da ke Kano shi da na Abuja a ƙarƙashin kulawar wani kamfanin Amurka  mai suna Corporation American Airport Consortium.
Kakakin Yaɗa Labarai na Ma’aikatar Harkokin Jiragen Sama, James Odaudu a ranar Alhamis.
Haka nan kuma Majalisar Zartaswa ta amince a canja sunan Ma’aikatar Harkokin Jiragen Sama zuwa Ma’aikatar Sufurin Jirage da Kula da Sararin Samaniya nan take.
Tun dai cikin 2016 aka tsara batun damƙa hakkin kulawa da filayen jiragen saman guda biyu.
Ma’aikatar ta bayyana cewa wannan wata gagarumar nasara ce ba ƙarama ba wajen ƙoƙarin da gwamnati ke yi na inganta harkokin sufuri a faɗin ƙasar nan.
Sanarwar ta ce an bi duk wata ƙa’idar tantance darajar kadarorin da kuma duba sauran sharuddan da aka tabbatar duk ba su kauce daga bin dokokin da aka shimfiɗa bisa ƙa’ida ba.
Ya ce kamfanin na Amurka an amince da shi ne saboda shaharar sa a duniya matuƙa.
“Wannan kamfani da hedikwatar sa ke New York, ya na kula da filayen tashi da saukar jiragen sama har 53 a duniya, cikin nahiyoyi shida a duniya.
A cikin 2019 ya yi ciniki na fasinjoji miliyan 82.4.” Inji sanarwar.
Sanarwar ta ƙara da cewa damƙa filayen guda biyu a hannun kamfanin na Amurka zai ƙara ingancin harkokin sufuri, samar da riba mai yawa.
Sanarwar kuma dai ta ƙara da cewa an damƙa haƙƙin kula da filin jirgin Malam Aminu Kano da ke Kano har tsawon shekara 30.
Shi kuma filin Nnamdi Azikwe da ke Abuja an damƙa shi har tsawon shekaru 20.
Kamfanin ya shirya tsaf zai fara biyan kuɗin na-gani-ina-so dala miliyan 7 ga filin jirgin Abuja, shi kuma na Kano za a biya dala miliyan 1.5.
An yi kintacen cewa a tsawon shekarun 30 za a samu kuɗaɗen shiga har dala biliyan 40 ko sama da haka.
“Daga cikin kuɗaɗen shiga ɗin za a tara cikin tsawon shekarun, gwamnatin tarayya za ta ɗauki kashi 70, wadda za a riƙa bai wa Hukumar Kula da Filayen Jiragen Sama (FAAN),
